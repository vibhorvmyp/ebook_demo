<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head><link rel="stylesheet" type="text/css" href="stylesheet.css" />
<title>part0004</title>
</head>
<body class="class-0">
<div id="toc3________" class="class_63">दो शब्द</div>
<div class="class_65">‘पैर तले की जमीन’ को अपनी आंखें मुंद जाने से बरसों पहले राकेश जी ने लिखा था (उसके पहले अंक के तो एकाधिक मसविदे तैयार हुए थे) और जिस दिन वे मुझे एकाएक धोखा देकर सदा के लिए चले गये, तब भी टाइपराइटर पर इसी नाटक का एक पृष्ठ-आधा टाइप किया हुआ, आधा खाली—लगा रह गया था और कई पृष्ठ, दो-तीन पंक्तियां टाइप और फिर रद्द किये हुए, वेस्ट-पेपर बास्कट में पड़े मिले। ‘आधे-अधूरे’ की मंचीय और साहित्यिक सफलता के बाद उनके नाटककार की कोई महत्त्वाकांक्षा इसी नाटक में केन्द्रित और निहित हो रही थी—उनके नाटकों के पाठकों और दर्शकों की आशाएं भी।</div>
<div class="class_67">यह नियति की विडम्बना है कि समूचे नाटक की संयोजना को पका लेने के बाद राकेश जी ‘पैर तले की जमीन’ को अधूरा छोड़ गये—शोधा, मांजा अंतिम मसविदा केवल पहले अंक का ही कर पाये। दूसरे अंक की परिकल्पना, उसके दृश्यबन्ध के खाके, इस अंक के आधे संवाद, उनकी नोट-बुक्स में ही मिले।</div>
<div class="class_67">राकेश जी ने नाटक की पांडुलिपि प्रकाशकों को सौंपने की तारीख भी तय कर रखी थी जो, काल यदि उनसे और हमसे इस बीच यह क्रूर खिलवाड़ न करता तो, एक-दो महीनों से अधिक न टलती। अपने भीतर वह ‘पैर तले की जमीन’ के रिहर्सल ही नहीं, पूरा नाटक, पूरी साज-सज्जा के साथ अंतिम रूप से खेल चुके थे—एक माने में अब केवल टाइपराइटर पर कागज चढ़ा कर उसे उतारना ही बाकी था और विश्वनाथ जी को उसे प्रकाशनार्थ दे देना।</div>
<div class="class_67">किसी कृति की अधूरी छूटी रचना को पूरा करने के लिए बड़े साहब और रागात्मक तद्रूपता आवश्यकता होती है। कमलेश्वर जी ने राकेश जी से अपने कितने गहरे लगाव के नाते इस चुनौती को स्वीकार किया होगा, इसका कुछ अनुमान लगाया जा सकता है। परिणामस्वरूप ‘पैर तले की जमीन’ की प्रति आज आपके हाथों में है। इसे इस आकर्षक रूप में छापने का श्रेय विश्वनाथ जी को है जो इस नाटक को राजपाल से प्रकाशित करवाने के लिए राकेश जी को भी कभी प्रतिबद्ध करवा चुके थे।</div>
<div class="class_67">इतना कहकर ही अब आपके और नाटक के बीच से मैं हटती हूं।</div>
<div class="class_72">—अनीता</div>
</body>
</html>
