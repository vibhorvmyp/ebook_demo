<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0006</title>
<link rel="stylesheet" type="text/css" href="stylesheet.css" />
</head>
<body>
<div id="id_8c6summ7S1q73vOOM7gJog1496" class="class96">रसप्रिया</div>
<div class="class61">
<span class="class1510">धू</span>
ल में पड़े कीमती पत्थर को देख कर जौहरी की आँखों में एक नई झलक झिलमिला गई-अपरूप-रूप!</div>
<div class="class63">
<span class="class-0">चरवाहा मोहना छौंड़ा को देखते ही पँचकौड़ी मिरदंगिया के मुँह से निकल पड़ा-अपरूप-रूप !</span>
</div>
<div class="class63">
<span class="class-0">…खेतों, मैदानों, बाग-बगीचों और गाय-बैलों के बीच चरवाहा मोहना की सुंदरता!</span>
</div>
<div class="class63">
<span class="class-0">मिरदंगिया की क्षीण-ज्योति आँखें सजल हो गई।</span>
</div>
<div class="class63">
<span class="class-0">मोहना ने मुस्करा कर पूछा, ‘तुम्हारी उँगली तो रसपिरिया बजाते टेढ़ी हुई है, है न?’</span>
</div>
<div class="class63">
<span class="class-0">‘ऐं!-बूढ़े मिरदंगिया ने चौंकते हुए कहा, ‘रसपिरिया?…हाँ…नहीं। तुमने कैसे…तुमने कहाँ सुना बे…?’</span>
</div>
<div class="class63">
<span class="class-0">‘बेटा’ कहते वह रुक गया।…परमानपुर में उस बार एक ब्राह्मण के लड़के को उसने प्यार से ‘बेटा’ कह दिया था। सारे गाँव के लड़कों ने उसे घेर कर मारपीट की तैयारी की थी–‘बहरदार होकर ब्राह्मण के बच्चे को बेटा कहेगा? मारो, साले बुड़ढे को घेर कर!…मृदंग फोड़ दो।’</span>
</div>
<div class="class63">
<span class="class-0">मिरदंगिया ने हँस कर कहा था, ‘अच्छा, इस बार माफ़ कर दो सरकार ! अब से आप लोगों को बाप ही कहूँगा!’</span>
</div>
<div class="class63">
<span class="class-0">बच्चे खुश हो गए थे। एक दो-ढाई साल के नंगे बालक की ठुड्डी पकड़ कर वह बोला था, ‘क्यों, ठीक है न बाप जी?’</span>
</div>
<div class="class63">
<span class="class-0">बच्चे ठठाकर हँस पड़े थे।</span>
</div>
<div class="class63">
<span class="class-0">लेकिन, इस घटना के बाद फिर कभी उसने किसी बच्चे को बेटा कहने की हिम्मत नहीं की थी। मोहना को देख कर बार-बार बेटा कहने की इच्छा होती है।</span>
</div>
<div class="class63">
<span class="class-0">–रसपिरिया की बात किसने बताई तुमसे?…बोलो बेटा!</span>
</div>
<div class="class63">
<span class="class-0">दस-बारह साल का मोहना भी जानता है, पँचकौड़ी अधपगला है।…कौन इससे पार पाए! उसने दूर मैदान में चरते हुए अपने बैलों की ओर देखा।</span>
</div>
<div class="class63">
<span class="class-0">मिरदंगिया कमलपुर के बाबू लोगों के यहाँ जा रहा था। कमलपुर के नंदूबाबू के घराने में अब भी मिरदंगिया को चार मीठी बातें सुनने को मिल जाती हैं। एक-दो जून भोजन तो बँधा हुआ है ही; कभी-कभी रसचरचा भी यहीं आ कर सुनता है वह। दो साल के बाद वह इस इलाके में आया है। दुनिया बहुत जल्दी-जल्दी बदल रही है।…आज सुबह शोभा मिसर के छोटे लड़के ने तो साफ़-साफ़ कह दिया–‘तुम जी रहे हो या थेथरई कर रहे हो, मिरदंगिया?’</span>
</div>
<div class="class63">
<span class="class-0">हाँ, यह जीना भी कोई जीना है! निर्लज्जता है! और थेथरई की भी सीमा होती है।…पंद्रह साल से वह गले में मृदंग लटका कर गाँव-गाँव घूमता है, भीख माँगता है। दाहिने हाथ की टेढ़ी उँगली मृदंग पर बैठती ही नहीं है, मृदंग क्या बजाएगा! अब तो, ‘धा तिंग’ भी बड़ी मुश्किल से बजाता है।…अतिरिक्त गाँजा-भाँग के सेवन से गले की आवाज़ विकृत हो गई है। किंतु मृदंग बजाते समय विद्यापति की पदावली गाने की वह चेष्टा अवश्य करेगा।…फूटी भाथी से जैसी आवाज़ निकलती है, वैसी ही आवाज़-सों-य, सों-य!</span>
</div>
<div class="class63">
<span class="class-0">पंद्रह-बीस साल पहले तक विद्यापति नाम की थोड़ी पूछ हो जाती थी। शादी-ब्याह, यज्ञ-उपनैन, मुंडन-छेदन आदि शुभ कार्यों में विदपतिया मंडली की बुलाहट होती थी। पँचकौड़ी मिरदंगिया की मंडली ने सहरसा और पूर्णिया ज़िले में काफी यश कमाया है। पँचकौड़ी मिरदंगिया को कौन नहीं जानता! सभी जानते हैं, वह अधपगला है!…गाँव के बड़े-बूढ़े कहते हैं–‘अरे, पँचकौड़ी मिरदंगिया का भी एक ज़माना था!’</span>
</div>
<div class="class63">
<span class="class-0">इस ज़माने में मोहना-जैसा लड़का भी है-सुंदर, सलोना और सुरीला!…रसप्रिया गाने का आग्रह करता है, ‘एक रसपिरिया गाओ न, मिरदंगिया!’</span>
</div>
<div class="class63">
<span class="class-0">‘रसपिरिया सुनोगे?…अच्छा सुनाऊँगा। पहले बताओ, किसने…?</span>
</div>
<div class="class63">
<span class="class-0">‘हे-ए-ए, हे-ए… मोहना, बैल भागे…!’ एक चरवाहा चिल्लाया, रे मोहना, पीठ की चमड़ी उधेड़ेगा करमू!’</span>
</div>
<div class="class63">
<span class="class-0">‘अरे बाप!’ मोहना भागा।</span>
</div>
<div class="class63">
<span class="class-0">कल ही करमू ने उसे बुरी तरह पीटा है। दोनों बैलों को हरे-हरे पाट के पौधों की महक खींच ले जाती है बार-बार।…खटमिट्ठा पाट!</span>
</div>
<div class="class63">
<span class="class-0">पँचकौड़ी ने पुकार कर कहा, ‘मैं यहीं पेड़ की छाया में बैठता हूँ। तुम बैल हाँक कर लौटो। रसपिरिया नहीं सुनोगे?’</span>
</div>
<div class="class63">
<span class="class-0">मोहना जा रहा था। उसने उलट कर देखा भी नहीं।</span>
</div>
<div class="class63">
<span class="class-0">रसप्रिया !</span>
</div>
<div class="class63">
<span class="class-0">विदापत नाचवाले रसप्रिया गाते थे। सहरसा के जोगेंदर झा ने एक बार विद्यापति के बारह पदों की एक पुस्तिका छपाई थी। मेले में खूब बिक्री हुई थीरसप्रिया पोथी की। विदापत नाचवालों ने गा-गा कर जनप्रिया बना दिया था रसप्रिया को।</span>
</div>
<div class="class63">
<span class="class-0">खेत के ‘आल’ पर झरजामुन की छाया में पँचकौड़ी मिरदंर्गिया बैठा हुआ है, मोहना की राह देख रहा है।…जेठ की चढ़ती दोपहरी में खेतों में काम करनेवाले भी अब गीत नहीं गाते हैं।…कुछ दिनों के बाद कोयल भी कूकना भूल जाएगी क्या? ऐसी दोपहरी में चुपचाप कैसे काम किया जाता है! पाँच साल पहले तक लोगों के दिल में हुलास बाकी था।…पहली वर्षा में भीगी हुई धरती के हरे-भरे पौधों से एक खास किस्म की गंध निकलती है। तपती दोपहरी में मोम की तरह गल उठती थी-रस की डाली। वे गाने लगते थे बिरहा, चाँचर, लगनी। खेतों में काम करते हुए गानेवाले गीत भी समय-असमय का खयाल करके गाए जाते हैं। रिमझिम वर्षा में बारहमासा, चिलचिलाती धूप में बिरहा, चाँचर और लगनी–</span>
</div>
<div class="class124">‘हाँ… रे, हल जोते हलवाहा भैया रे…’</div>
<div class="class124">खुरपी रे चलावे… म-ज-दू-र!</div>
<div class="class124">एहि पंथे, धानी मोरा हे रूसलि…।</div>
<div class="class63">
<span class="class-0">खेतों में काम करते हलवाहों और मज़दूरों से कोई बिरही पूछ रहा है, कातर स्वर में-उसकी रूठी हुई धनी को इस राह से जाते देखा है किसी ने?…</span>
</div>
<div class="class63">
<span class="class-0">अब तो दोपहरी नीरस ही कटती है, मानो किसी के पास एक शब्द भी नहीं रह गया है।</span>
</div>
<div class="class63">
<span class="class-0">आसमान में चक्कर काटते हुए चील ने टिंहकारी भरी–टिं…ई…टिं-हि-क!</span>
</div>
<div class="class63">
<span class="class-0">मिरदंगिया ने गाली दी–‘शैतान!’</span>
</div>
<div class="class63">
<span class="class-0">उसको छोड़ कर मोहना दूर भाग गया है। वह आतुर होकर प्रतीक्षा कर रहा है। जी करता है, दौड़ कर उसके पास चला जाए। दूर चरते हुए मवेशियों के झंडों की ओर बार-बार वह बेकार देखने की चेष्टा करता है।सब धुंधला!</span>
</div>
<div class="class63">
<span class="class-0">उसने अपनी झोली टटोल कर देखा–आम हैं, मूढ़ी है।…उसे भूख लगी। मोहना के सूखे मुँह की याद आई और भूख मिट गई।</span>
</div>
<div class="class63">
<span class="class-0">मोहना-जैसे सुंदर, सुशील लड़कों की खोज में ही उसकी ज़िन्दगी के अधिकांश दिन बीते हैं।…विदापत नाच में नाचनेवाले नटुआ का अनुसंधान खेल नहीं।…सवर्णों के घर में नहीं, छोटी जाति के लोगों के यहाँ मोहना-जैसे लड़की-मुँहा लड़के हमेशा पैदा नहीं होते। ये अवतार लेते हैं समय-समय पर, जदा जदा हि…</span>
</div>
<div class="class63">
<span class="class-0">मैथिल ब्राम्हणों कायस्थों और राजपूतों के यहाँ विदापतवालों की बड़ी इज्जतहोती थी।…अपनी बोली–मिथिलाम–में नटुआ के मुँह से ‘जनम अवधि हम रूप निहारल’ सुन कर वे निहाल हो जाते थे। इसलिए हर मंडली का ‘मूलगैन’ नटुओं की खोज में गाँव-गाँव भटकता फिरता था–ऐसा लड़का, जिसे सजा-धजा कर नाच में उतारते ही दर्शकों में एक फुसफुसाहट फैल जाए।</span>
</div>
<div class="class63">
<span class="class-0">‘ठीक ब्राह्मणी की तरह लगता है। है न?’</span>
</div>
<div class="class63">
<span class="class-0">‘मधुकांत ठाकुर की बेटी की तरह…।’</span>
</div>
<div class="class63">
<span class="class-0">‘नः! छोटी चंपा-जैसी सूरत है!’</span>
</div>
<div class="class63">
<span class="class-0">पँचकौड़ी गुनी आदमी है। दूसरी-दूसरी मंडली में मूलगैन और मिरदंगियाकी अपनी-अपनी जगह होती। पँचकौड़ी मूलगैन भी था और मिरदंगियाभी। गले में मृदंग लटका कर बजाते हुए वह गाता था, नाचता था। एक सप्ताह में ही नया लड़का भाँवरी दे कर परवेश में उतरने योग्य नाच सीख लेता था।</span>
</div>
<div class="class63">
<span class="class-0">नाच और गाना सिखाने में कभी कठिनाई नहीं हुई, मृदंग के स्पष्ट ‘बोल’ पर लड़कों के पाँव स्वयं ही थिरकने लगते थे। लड़कों के ज़िद्दी माँ-बाप से निबटना मुश्किल व्यापार होता था। विशुद्ध मैथिली में और भी शहद लपेट कर वह फुसलाता…</span>
</div>
<div class="class63">
<span class="class-0">‘किसन कन्हैया भी नाचते थे। नाच तो एक गुण है।…अरे, जाचक कहो या दसदुआरी। चोरी, डकैती और आवारागर्दी से अच्छा है, अपना-अपना ‘गुन’ दिखा कर लोगों को रिझाकर गुज़ारा करना।</span>
</div>
<div class="class63">
<span class="class-0">एक बार उसे लड़के की चोरी भी करनी पड़ी थी…बहुत पुरानी बात है। इतनी मार लगी थी कि…बहुत पुरानी बात है।</span>
</div>
<div class="class63">
<span class="class-0">पुरानी ही सही, बात तो ठीक है। रसपिरिया बजाते समय तुम्हारी उँगली टेढ़ी हुई थी। ठीक है न?</span>
</div>
<div class="class63">
<span class="class-0">मोहना न जाने कब लौट आया।</span>
</div>
<div class="class63">
<span class="class-0">मिरदंगिया के चेहरे पर चमक लौट आई। वह मोहना की ओर टकटकी लगा कर देखने लगा…यह गुणवान मर रहा है। लाल-लाल होठों पर बीड़ी की कालिख लग गई है। पेट में तिल्ली है ज़रूर!…</span>
</div>
<div class="class63">
<span class="class-0">मिरदंगिया वैद्य भी है। एक झुंड बच्चों का बाप धीरे-धीरे एक पारिवारिक डॉक्टर की योग्यता हासिल कर लेता है।…उत्सवों के बासीटटका भोज्यान्नों की प्रतिक्रिया कभी-कभी बहुत बुरी होती। मिरदंगियाअपने साथ नमक-सुलेमानी, चानमार-पाचन और कुनैन की गोली हमेशा रखता था।…लड़कों को सदा गरम पानी के साथ हल्दी की बुकनी खिलाता। पीपल, काली मिर्च, अदरक वगैरह को घी में भून कर शहद के साथ सुबह-शाम चटाता।</span>
</div>
<div class="class63">
<span class="class-0">…गरम पानी !</span>
</div>
<div class="class63">
<span class="class-0">पोटली से मूढ़ी और आम निकालते हुए मिरदंगियाबोला, ‘हाँ, गरम पानी! तेरी तिल्ली बढ़ गई है, गरम पानी पिओ।’</span>
</div>
<div class="class63">
<span class="class-0">‘यह तुमने कैसे जान लिया? फारबिसगंज के डाकदरबाबू भी कह रहे थे, तिल्ली बढ़ गई है। दवा…।’</span>
</div>
<div class="class63">
<span class="class-0">आगे कहने की जरुरत नहीं। मिरदंगिया जनता है,मोहना-जैसे लडकों के पेट की तिल्ली चिता पर ही गलती है! क्या होगा पूछ कर, कि दवा क्यों नहीं करवाते !</span>
</div>
<div class="class63">
<span class="class-0">‘माँ भी कहती है, हल्दी की बुकनी के साथ रोज़ गरम पानी से तिल्ली गल जाएगी।’</span>
</div>
<div class="class63">
<span class="class-0">मिरदंगिया ने मुस्करा कर कहा, ‘बड़ी सयानी है तुम्हारी माँ!’</span>
</div>
<div class="class63">
<span class="class-0">केले के सूखे पतल पर मूढ़ी और आम रख कर उसने बड़े प्यार से कहा, ‘आओ, एक मुट्ठी खा लो।’</span>
</div>
<div class="class63">
<span class="class-0">‘नहीं, मुझे भूख नहीं।’</span>
</div>
<div class="class63">
<span class="class-0">किंतु मोहना की आँखों से रह-रह कर कोई झाँकता था, मूढ़ी और आम को एक साथ निगल जाना चाहता था।…भूखा, बीमार भगवान!</span>
</div>
<div class="class63">
<span class="class-0">‘आओ, खा लो बेटा!…रसपिरिया नहीं सुनोगे?’</span>
</div>
<div class="class63">
<span class="class-0">माँ के सिवा, आज तक किसी अन्य व्यक्ति ने मोहना को इस तरह प्यार से कभी परोसे भोजन पर नहीं बुलाया।…लेकिन, दूसरे चरवाहे देख लें तो माँ से कह देंगे।…भीख का अन्न!</span>
</div>
<div class="class63">
<span class="class-0">‘नहीं, मुझे भूख नहीं।’</span>
</div>
<div class="class63">
<span class="class-0">मिरदंगिया अप्रतिभ हो जाता है। उसकी आँखें फिर सजल हो जाती हैं। मिरदंगिया ने मोहना जैसे दर्जनों सुकुमार बालकों की सेवा की है। अपने बच्चों को भी शायद वह इतना प्यार नहीं दे सकता।…और अपना बच्चा! हूँ!… अपना-पराया? अब तो सब अपने, सब पराए।…</span>
</div>
<div class="class63">
<span class="class-0">‘मोहना !’</span>
</div>
<div class="class63">
<span class="class-0">‘कोई देख लेगा तो?’</span>
</div>
<div class="class63">
<span class="class-0">‘तो क्या होगा?’</span>
</div>
<div class="class63">
<span class="class-0">‘माँ से कह देगा। तुम भीख माँगते हो न?’</span>
</div>
<div class="class63">
<span class="class-0">‘कौन भीख माँगता है?’ मिरदंगिया के आत्म-सम्मान को इस भोले लड़के ने बेवजह ठेस लगा दी। उसके मन की झाँपी में कुडंली कर सोया हुआ साँप फन फैला कर फुफकार उठा, ‘ए-स्साला! मारेंगे वह तमाचा कि…</span>
</div>
<div class="class63">
<span class="class-0">‘ऐ! गाली क्यों देते हो!’ मोहना ने डरते-डरते प्रतिवाद किया।</span>
</div>
<div class="class63">
<span class="class-0">वह उठ खड़ा हुआ, पागलों का क्या विश्वास!</span>
</div>
<div class="class63">
<span class="class-0">आसमान में उड़ती हुई चील ने फिर टिंहकारी भरी-टिंड़हीं…ई…टिं-टिं-क!</span>
</div>
<div class="class63">
<span class="class-0">‘मोहना !’ मिरदंगिया की आवाज़ गंभीर हो गई।</span>
</div>
<div class="class63">
<span class="class-0">मोहना ज़रा दूर जा कर खड़ा हो गया।</span>
</div>
<div class="class63">
<span class="class-0">‘किसने कहा तुमसे कि मैं भीख माँगता हूँ? मिरदंग बजा कर, पदावली गा कर, लोगों को रिझा कर पेट पालता हूँ।…तुम ठीक कहते हो, भीख का ही अन्न है यह। भीख का ही फल है यह।…मै नहीं दूँगा।…तुम बैठो, मैं रसपिरिया सुना दूँ।’</span>
</div>
<div class="class63">
<span class="class-0">मिरदंगिया का चेहरा धीरे-धीरे विकृत हो रहा है।…आसमान में उड़नेवाली चील अब पेड़ की डाली पर आ बैठी है।…टिं-टिं-हिं टिंटिक !</span>
</div>
<div class="class63">
<span class="class-0">मोहना डर गया। एक डग, दो डग…दे दौड़। वह भागा।</span>
</div>
<div class="class63">
<span class="class-0">एक बीघा दूर जा कर उसने चिल्लाकर कहा, ‘डायन ने बान मार कर तुम्हारी उँगली टेढ़ी कर दी है। झूठ क्यों कहते हो कि रसपिरिया बजाते समय…’</span>
</div>
<div class="class63">
<span class="class-0">‘ऐं! कौन है यह लड़का? कौन है यह मोहना?…रमपतिया भी कहती थी, डायन ने बान मार दिया है।’</span>
</div>
<div class="class63">
<span class="class-0">‘मोहना !’</span>
</div>
<div class="class63">
<span class="class-0">मोहना ने जाते-जाते चिल्ला कर कहा, ‘करैला!’</span>
</div>
<div class="class63">
<span class="class-0">अच्छा, तो मोहना यह भी जानता है कि मिरदंगिया ‘करैला’ कहने से चिढ़ता है!…कौन है यह मोहना?</span>
</div>
<div class="class63">
<span class="class-0">मिरदंगिया आतंकित हो गया। उसके मन में एक अज्ञात भय समा गया। वह थर-थर काँपने लगा। उसमें कमलपुर के बाबुओं के यहाँ जाने का उत्साह भी नहीं रहा।…सुबह शोभा मिसर के लड़के ने ठीक ही कहा था। उसकी आँखों से आँसू झरने लगे।</span>
</div>
<div class="class63">
<span class="class-0">जाते-जाते मोहना डंक मार गया।</span>
</div>
<div class="class63">
<span class="class-0">उसके अधिकांश शिष्यों ने ऐसा ही व्यवहार किया है उसके साथ। नाच सीख कर फुर्र से उड़ जाने का बहाना खोजनेवाले एक-एक लड़के की बातें उसे याद हैं।</span>
</div>
<div class="class63">
<span class="class-0">सोनमा ने तो गाली ही दी थी–‘गुरुगिरी करता है, चोट्टा!’</span>
</div>
<div class="class63">
<span class="class-0">रमपतिया आकाश की ओर हाथ उठा कर बोली थी–‘हे दिनकर! साच्छी रहना। मिरदंगिया ने फुसला कर मेरा सर्वनाश किया है। मेरे मन में कभी चोर नहीं था। हे सुरुज भगवान! इस दसदुआरी कुते का अंग-अंग फूट कर…।’</span>
</div>
<div class="class63">
<span class="class-0">मिरदंगिया ने अपनी टेढ़ी उँगली को हिलाते हुए एक लंबी साँस ली। …रमपतिया ? जोधन गुरुजी की बेटी रमपतिया! जिस दिन वह पहले-पहल जोधन की मंडली में शामिल हुआ था-रमपतिया बारहवें में पाँव रख रही थी।… बाल-विधवा रमपतिया पदों का अर्थ समझने लगी थी। काम करते-करते वह गुनगुनाती–‘नव अनुरागिनी राधा, किछु नहि मानय बाधा।…मिरदंगिया मूलगैनी सीखने गया था और गुरुजी ने उसे मृदंग थमा दिया था… आठ वर्ष तक तालीम पाने के बाद जब गुरुजी ने स्वजाति पँचकौड़ी से रमपतिया के चुमौना की बात चलाई तो मिरदंगिया सभी ताल-मात्रा भूल गया। जोधन गुरु से उसने अपनी जात छिपा रखी थी। रमपतिया से उसने झूठा परेम किया था। गुरुजी की मंडली कभी। मिरदंगिया ही रहा सब दिन।…जोधन गुरु की मृत्यु के बाद, एक बार गुलाब-बाग मेले में रमपतिया से उसकी भेंट हुई थी। रमपतिया उसी से मिलने आई थी। पँचकौड़ी ने साफ़ जवाब दे दिया था–‘क्या झूठ-फरेब जोड़ने आई है? कमलपुर के नंदूबाबू के पास क्यों नहीं जाती, मुझे उल्लू बनाने आई है। नंदूबाबू का घोड़ा बारह बजे रात को…।’ चीख़ उठी थी रमपतिया-पाँचू!…चुप रहो!</span>
</div>
<div class="class63">
<span class="class-0">उसी रात रसपिरिया बजाते समय उसकी उँगली टेढ़ी हो गई थी। मृदंग पर जमनिका दे कर वह परबेस का ताल बजाने लगा। नटुआ ने डेढ़ मात्रा बेताल हो कर प्रवेश किया तो उसका माथा ठनका। परबेस के बाद उसने नटुआ को झिड़की दी–‘ए स्साला! थप्पड़ों से गाल लाल कर दूँगा।’…और रसपिरिया की पहली कड़ी ही टूट गई। मिरदंगिया ने ताल को सम्हालने की बहुत चेष्टा की। मृदंग की सूखी चमड़ी जी उठी, दहिने पूरे पर लावा-फरही फूटने लगे और ताल कटते-कटते उसकी उँगली टेढ़ी हो गई। झूठी टेढ़ी उँगली!…हमेशा के लिए पँचकौड़ी की मंडली टूट गई। धीरे-धीरे इलाके से विद्यापति-नाच ही उठ गया। अब तो कोई भी विद्यापति की चर्चा भी नहीं करता है।…धूप-पानी से परे, पँचकौड़ी का शरीर ठंडी महफ़िलों में ही पनपा था… बेकार ज़िन्दगी में मृदंग ने बड़ा काम दिया। बेकारी का एकमात्र सहारा–मृदंग!</span>
</div>
<div class="class63">
<span class="class-0">एक युग से वह गले में मृदंग लटका कर भीख माँग रहा है-धा-तिंग, धा-तिंग!</span>
</div>
<div class="class63">
<span class="class-0">वह एक आम उठा कर चुसने लगा-लेकीन, लेकीन,…लेकीन… मोहना को डायन की बात कैसे मालूम हुई?</span>
</div>
<div class="class63">
<span class="class-0">उँगली टेढ़ी होने की खबर सुन कर रमपतिया दौडी आई थी, घंटों उँगली को पकड़ कर रोती रही थी–‘हे दिनकर, किसने इतनी बड़ी दुश्मनी की ? उसका बुरा हो।…मेरी बात लौटा दो भगवान! गुस्से में कही हुई बात। नहीं, नहीं। पाँचू, मैंने कुछ भी नहीं किया है। ज़रूर किसी डायन ने बान मार दिया है।’</span>
</div>
<div class="class63">
<span class="class-0">मिरदंगिया ने आँखें पोंछते हुए ढलते हुए सूरज की ओर देखा।…इस मृदंग को कलेजे से सटा कर रमपतिया ने कितनी रातें काटी हैं!…मृदंग को उसने छाती से लगा लिया।</span>
</div>
<div class="class63">
<span class="class-0">पेड़ की डाली पर बैठी हुई चील ने उड़ते हुए जोड़े से कुछ कहा–टिं-टिं-हिंक्!</span>
</div>
<div class="class63">
<span class="class-0">‘एस्साला! उसने चील को गाली दी। तंबाकू चुनिया कर मुँह में डाल दिया और मृदंग के पूरे पर उँगलियाँ नचाने लगा-धिरिनागि, धिरिनागि, धिरिनागि-धिनता!</span>
</div>
<div class="class63">
<span class="class-0">पूरी जमनिका वह नहीं बजा सका। बीच में ही ताल टूट गया।… -अ-कि-हे-ए-ए-ह-हा-आआ-ह-हा!</span>
</div>
<div class="class63">
<span class="class-0">सामने झरबेरी के जंगल के उस पार किसी ने सुरीली आवाज़ में, बड़े समारोह के साथ रसप्रिया की पदावली उठाई –</span>
</div>
<div class="class63">
<span class="class-0">‘न-व-वृंदा-वन, न-व-न-व-तरु-गन, न-व-नव विकसित फूल…"</span>
</div>
<div class="class63">
<span class="class-0">मिरदंगिया के सारे शरीर में एक लहर दौड़ गई! उसकी उँगलियाँ स्वयं ही मृदंग के पूरे पर थिरकने लगीं। गाय-बैलों के झुंड दोपहर की उतरती छाया में आ कर जमा होने लगे।</span>
</div>
<div class="class63">
<span class="class-0">खेतों में काम करने वालों ने कहा, ‘पागल है। जहाँ जी चाहा, बैठ कर बजाने लगता है।’</span>
</div>
<div class="class63">
<span class="class-0">‘बहुत दिन के बाद लौटा है।’</span>
</div>
<div class="class63">
<span class="class-0">‘हम तो समझते थे कि कहीं मर-खप गया।’</span>
</div>
<div class="class63">
<span class="class-0">रसप्रिया की सुरीली रागिनी ताल पर आ कर कट गई। मिरदंगिया का पागलपन अचानक बढ़ गया। वह उठ कर दौड़ा। झरबेरी की झाड़ी के उस पार कौन है? कौन है यह शुद्ध रसप्रिया गानेवाला? इस ज़माने में रसप्रिया का रसिक…? झाड़ी में छिप कर मिरदंगिया ने देखा, मोहना तन्मय होकर दूसरे पद की तैयारी कर रहा है। गुनगुनाहट बंद करके… उसने गले को साफ़ किया। मोहना के गले में राधा आ कर बैठ गई है!…क्या बंदिश है!</span>
</div>
<div class="class124">‘न-दी-बह नयनक नी…र!</div>
<div class="class124">आहो…पललि बहाएताहि ती…र!’</div>
<div class="class63">
<span class="class-0">मोहना बेसुध होकर गा रहा था। मृदंग के बोल पर वह झूम-झूम कर गा रहा था। मिरदंगिया की आँखें उसे एकटक निहार रही थीं और उसकी ऊँगलियाँ फिरकी की तरह नाचने को व्याकुल हो रही थीं।…चालीस वर्ष का अधपगला युगों के बाद भावावेश में नाचने लगा।…रह-रह कर वह अपनी विकृत आवाज़ में पदों की कड़ी धरता-फोंय-फोंय, सोंय-सोंय!</span>
</div>
<div class="class63">
<span class="class-0">धिरिनागि-धिनता!</span>
</div>
<div class="class124">‘दुहु रस…म…य तनु-गुने नहीं ओर।</div>
<div class="class124">लागल दुहुक न भाँगय जी-र।’</div>
<div class="class63">
<span class="class-0">मोहना के आधे काले और आधे लाल होंठों पर नई मुस्कराहट दौड़ गई। पद समाप्त कर वह बोला, ‘इस्स! टेढ़ी ऊँगली पर भी इतनी तेज़ी?’</span>
</div>
<div class="class63">
<span class="class-0">मोहना हाँफने लगा। उसकी छाती की हड़ियाँ!</span>
</div>
<div class="class63">
<span class="class-0">…उफ़! मिरदंगिया धम्म से जमीन पर बैठ गया–‘कमाल! कमाल!…किससे सीखे? कहाँ सीखी तुमने पदावली ? कौन है तुम्हारा गुरु ?’</span>
</div>
<div class="class63">
<span class="class-0">मोहना ने हँस कर जवाब दिया, ‘सीखेंगा कहाँ? माँ तो रोज़ गाती है।… प्रात की मुझे बहुत याद है, लेकिन अभी तो उसका समय नहीं।’</span>
</div>
<div class="class63">
<span class="class-0">‘हाँ बेटा! बेताले के साथ कभी मत गाना-बजाना। जो कुछ भी है, सब चला जाएगा।…समय-कुसमय का भी खयाल रखना। लो, अब आम खा लो।’</span>
</div>
<div class="class63">
<span class="class-0">मोहना बेझिझक आम ले कर चूसने लगा।</span>
</div>
<div class="class63">
<span class="class-0">‘एक और लो।”</span>
</div>
<div class="class63">
<span class="class-0">मोहना ने तीन आम खाए और मिरदंगिया के विशेष आग्रह पर दो मुट्ठी मूढ़ी भी फाँक गया।</span>
</div>
<div class="class63">
<span class="class-0">‘अच्छा, अब एक बात बताओगे मोहना! तुम्हारे माँ-बाप क्या करते हैं?’</span>
</div>
<div class="class63">
<span class="class-0">‘बाप नहीं है, अकेली माँ है। बाबू लोगों के घर कुटाई-पिसाई करती है।</span>
</div>
<div class="class63">
<span class="class-0">‘और तुम नौकरी करते हो! किसके यहाँ?</span>
</div>
<div class="class63">
<span class="class-0">‘कमलपुर के नंदूबाबू के यहाँ।’</span>
</div>
<div class="class63">
<span class="class-0">‘नंदूबाबू के यहाँ?</span>
</div>
<div class="class63">
<span class="class-0">मोहना ने बताया, उसका घर सहरसा में है। तीसरे साल सारा गाँव कोसी मैया के पेट में चला गया। उसकी माँ उसे ले कर अपने ममहर आई है… कमलपुर।</span>
</div>
<div class="class63">
<span class="class-0">‘कमलपुर में तुम्हारी माँ के मामू रहते हैं?’</span>
</div>
<div class="class63">
<span class="class-0">मिरदंगिया कुछ देर तक चुपचाप सूर्य की ओर देखता रहा।…नंदूबाबू–मोहना–मोहना की माँ !</span>
</div>
<div class="class63">
<span class="class-0">‘डायनवाली बात तुम्हारी माँ कह रही थी?</span>
</div>
<div class="class63">
<span class="class-0">‘हाँ।’</span>
</div>
<div class="class63">
<span class="class-0">‘और एक बार सामदेव झा के यहाँ जनेऊ में तुमने गिरधर-पट्टी मंडलीवालों का मिरदंग छीन लिया था।…बेताला बजा रहा था वह। ठीक है न?”</span>
</div>
<div class="class63">
<span class="class-0">मिरदंगिया की खिचड़ी दाढ़ी मानी अचानक सफेद हो गई। उसने अपने को संभाल कर पूछा, ‘तुम्हारे बाप का क्या नाम है?</span>
</div>
<div class="class63">
<span class="class-0">‘अजोधादास !’</span>
</div>
<div class="class63">
<span class="class-0">‘अजोधादास?”</span>
</div>
<div class="class63">
<span class="class-0">बूढ़ा अजोधादास, जिसके मुँह में न बोल, न आँख में लोर।…मंडली में गठरी ढोता था। बिना पैसे का नौकर, बेचारा अजोधादास !</span>
</div>
<div class="class63">
<span class="class-0">‘बड़ी सयानी है तुम्हारी माँ।’ एक लंबी साँस ले कर मिरदंगिया ने अपनी झोली से एक छोटा बटुआ निकाला। लाल-पीले कपड़ों के टुकड़ों को खोल कर कागज़ की एक पुड़िया निकाली उसने।</span>
</div>
<div class="class63">
<span class="class-0">मोहना ने पहचान लिया–‘लोट? क्या है, लोट?’</span>
</div>
<div class="class63">
<span class="class-0">‘हाँ, नोट है।’</span>
</div>
<div class="class63">
<span class="class-0">“कितने रुपये वाला है? पंचटकिया। ऐं… दसटकिया? ज़रा छूने दोगे? कहाँ से लाए?’ मोहना एक ही साँस में सब कुछ पूछ गया, ‘सब दसटकिया हैं?’</span>
</div>
<div class="class63">
<span class="class-0">‘हाँ, सब मिला कर चालीस रुपये हैं। मिरदंगिया ने एक बार इधर-उधर निगाहें दौड़ाई। फिर फुसफुसा कर बोला, ‘मोहना बेटा! फारबिसगंज के डागदरबाबू को दे कर बढ़िया दवा लिखा लेना।…खट्टा-मिट्ठा परहेज करना।…गरम पानी ज़रूर पीना।’</span>
</div>
<div class="class63">
<span class="class-0">‘रुपये मुझे क्यों देते हो?’</span>
</div>
<div class="class63">
<span class="class-0">‘जल्दी रख ले, कोई देख लेगा।’</span>
</div>
<div class="class63">
<span class="class-0">मोहना ने भी एक बार चारों ओर नज़र दौड़ाई। उसके होंठों की कालिख और गहरी हो गई।</span>
</div>
<div class="class63">
<span class="class-0">मिरदंगिया बोला, ‘बीड़ी-तंबाकू भी पीते हो? खबरदार!’</span>
</div>
<div class="class63">
<span class="class-0">वह उठ खड़ा हुआ।</span>
</div>
<div class="class63">
<span class="class-0">मोहना ने रुपये ले लिए।</span>
</div>
<div class="class63">
<span class="class-0">‘अच्छी तरह गाँठ में बाँध ले। माँ से कुछ मत कहना।’</span>
</div>
<div class="class63">
<span class="class-0">‘और हाँ, यह भीख का पैसा नहीं, बेटा, यह मेरी कमाई के पैसे हैं। अपनी कमाई के…।’</span>
</div>
<div class="class63">
<span class="class-0">मिरदंगिया ने जाने के लिए पाँव बढ़ाया।</span>
</div>
<div class="class63">
<span class="class-0">‘मेरी माँ खेत में घास काट रही है। चलो न!’ मोहना ने आग्रह किया।</span>
</div>
<div class="class63">
<span class="class-0">मिरदंगिया रुक गया। कुछ सोच कर बोला, ‘नहीं मोहना! तुम्हारे-जैसा गुणवान बेटा पा कर तुम्हारी माँ महारानी है, मैं महाभिखारी दसदुआरी हूँ। जाचक, फकीर…! जो पैसे बचें, उसका दूध पीना।’</span>
</div>
<div class="class63">
<span class="class-0">मोहना की बडी-बडी आँखें कमलपुर के नंदूबाबू की आँखों-जैसी है़ं…।</span>
</div>
<div class="class63">
<span class="class-0">‘रे-मो-ह-ना-रे-हे ! बैल कहाँ हैं रे?’</span>
</div>
<div class="class63">
<span class="class-0">‘तुम्हारी माँ पुकार रही है शायद।’</span>
</div>
<div class="class63">
<span class="class-0">‘हाँ। तुमने कैसे जान लिया?’</span>
</div>
<div class="class63">
<span class="class-0">‘रे-मोहना-रे-हे!’</span>
</div>
<div class="class63">
<span class="class-0">एक गाय ने सुर-में-सुर मिला कर अपने बछड़े को बुलाया।</span>
</div>
<div class="class63">
<span class="class-0">गाय-बैलों के घर लौटने का समय हो गया। मोहना जानता है, माँ बैल हाँक कर ला रही होगी। झूठ-मूठ उसे बुला रही है। वह चुप रहा।</span>
</div>
<div class="class63">
<span class="class-0">‘जाओ। मिरदंगिया ने कहा, ‘माँ बुला रही है। जाओ।…अब से मैं पदावली नहीं, रसपिरिया नहीं, निरगुन गाऊँगा। देखो, मेरी उँगली शायद सीधी हो रही है। शुद्ध रसपिरिया कौन गा सकता है आजकल।…</span>
</div>
<div class="class124">‘अरे, चलु मन, चलु मन- ससुरार जइबे ही रामा,</div>
<div class="class124">कि आही रामा,</div>
<div class="class124">नैहिरा में अगिया लगायब रे-की…।’</div>
<div class="class63">
<span class="class-0">खेतों की पगडंडी, झरबेरी के जंगल के बीच होकर जाती है। निरगुन गाता हुआ मिरदंगिया झरबेरी की झाड़ियों में छिप गया।</span>
</div>
<div class="class63">
<span class="class-0">‘ले। यहाँ अकेला खड़ा होकर क्या करता है? कौन बजा रहा था मृदंग रे?’ घास का बोझा सिर पर ले कर मोहना की माँ खड़ी है।</span>
</div>
<div class="class63">
<span class="class-0">‘पँचकौड़ी मिरदंगिया।’</span>
</div>
<div class="class63">
<span class="class-0">‘ऐं, वह आया है? आया है वह ?’ उसकी माँ ने बोझ ज़मीन पर पटकतेहुए पूछा।</span>
</div>
<div class="class63">
<span class="class-0">‘मैंने उसके ताल पर रसपिरिया गाया है। कहता था, इतना शुद्ध रसपिरिया कौन गा सकता है आजकल!…उसकी ऊँगली अब ठीक हो जाएगी।</span>
</div>
<div class="class63">
<span class="class-0">माँ ने बीमार मोहना की आह्लाद से अपनी छाती से सटा लिया।</span>
</div>
<div class="class63">
<span class="class-0">‘लेकिन तू तो हमेशा उसकी टोकरी-भर शिकायत करती थी–बेईमान है,गुरु-दरोही है, झूठा है!’</span>
</div>
<div class="class63">
<span class="class-0">‘है तो! वैसे लोगों की संगत ठीक नहीं। ख़बरदार, जो उसके साथ फिर कभी गया! दसदुआरी जाचकों से हेलमेल करके अपना ही नुकसान होता है।… चल, उठा बोझ!’</span>
</div>
<div class="class63">
<span class="class-0">मोहना ने बोझ उठाते समय कहा, ‘जो भी हो, गुनी आदमी के साथ रसपिरिया…।’</span>
</div>
<div class="class63">
<span class="class-0">‘चौप! रसपिरिया का नाम मत ले।’</span>
</div>
<div class="class63">
<span class="class-0">अजीब है माँ! जब गुस्साएगी तो बाघिन की तरह और जब खुश होती है तो गाय की तरह हूँकारती आएगी और छाती से लगा लेगी। तुरत खुश, तुरत नाराज…</span>
</div>
<div class="class63">
<span class="class-0">दूर से मृदंग की आवाज़ आई–धा-तिंग, धा-तिंग!</span>
</div>
<div class="class63">
<span class="class-0">मोहना की माँ खेत की ऊबड़-खाबड़ मेड़ पर चल रही थी। ठोकर खा कर गिरते-गिरते बची। घास का बोझ गिर कर खुल गया। मोहना पीछे-पीछे मुँह लटका कर जा रहा था। बोला, ‘क्या हुआ, माँ?</span>
</div>
<div class="class63">
<span class="class-0">‘कुछ नहीं।’</span>
</div>
<div class="class63">
<span class="class-0">-धा-तिंग, धा-तिंग!</span>
</div>
<div class="class63">
<span class="class-0">मोहना की माँ खेत की मेड़ पर बैठ गई। जेठ की शाम से पहले जो पुरवैयाचलती है, धीरे-धीरे तेज़ हो गई…मिट्टी की सुंगध हवा में धीरे-धीरे घुलने लगी।</span>
</div>
<div class="class63">
<span class="class-0">-धा-तिंग, धा-तिंग!</span>
</div>
<div class="class63">
<span class="class-0">‘मिरदंगिया और कुछ बोलता था, बेटा?’ मोहना की माँ आगे कुछ बोल न सकी।</span>
</div>
<div class="class63">
<span class="class-0">‘कहता था, तुम्हारे-जैसा गुणवान बेटा पाकर तुम्हारी मां महारानी है, मैंतो दसदुआरी हूं…</span>
<span class="class1513-0">।</span>
<span class="class-0">’</span>
</div>
<div class="class63">
<span class="class-0">‘झूठा, बेईमान! मोहना की माँ आँसू पोंछ कर बोली, ‘ऐसे लोगों की संगत कभी मत करना।’</span>
</div>
<div class="class63">
<span class="class-0">मोहना चुपचाप खड़ा रहा।</span>
</div>
</body>
</html>
