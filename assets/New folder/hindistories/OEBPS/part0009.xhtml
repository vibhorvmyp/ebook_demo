<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0009</title>
<link rel="stylesheet" type="text/css" href="stylesheet.css" />
</head>
<body>
<div id="toc7________" class="class96">संवदिया</div>
<div class="class61">
<span class="class1510">ह</span>
रगोबिन को अचरज हुआ-तो, आज भी किसी को संवदिया की ज़रूरत पड़ सकती है! इस जमाने में, जबकि गाँव-गाँव में डाकघर खुल गए हैं, संवदिया के मार्फत संवाद क्यों भेजेगा कोई? आज तो आदमी घर बैठे ही लंका तक ख़बर भेज सकता है और वहाँ का कुशल-संवाद मैंगा सकता है। फिर उसकी बुलाहट क्यों हुई?</div>
<div class="class63">
<span class="class-0">हरगोबिन बड़ी हवेली की टूटी ड्योढ़ी पार कर अन्दर गया। सदा की भाँति उसने वातावरण को सूंघकर संवाद का अन्दाज़ लगाया।… निश्चय कोई गुप्त समाचार ले जाना है। चाँद-सूरज को भी नहीं मालूम हो। परेवा-पंछी तक न जाने।</span>
</div>
<div class="class63">
<span class="class-0">“पाँव लागी बड़ी बहुरिया!”</span>
</div>
<div class="class63">
<span class="class-0">बड़ी हवेली की बड़ी बहुरिया ने हरगोबिन को पीढ़ी दी और आँख के इशारे से कुछ देर चुपचाप बैठने को कहा। बड़ी हवेली अब नाममात्र को ही बड़ी हवेली है। जहाँ दिन-रात नौकर-नौकरानियों और जन-मजदूरों की भीड़ लगी रहती थी, वहाँ आज हवेली की बड़ी बहुरिया अपने हाथ से सूप में अनाज लेकर झटकरही है। इन हाथों में सिर्फ मेहँदी लगाकर ही गाँव की नाइन परिवार पालती थी। कहाँ गए वे दिन? हरगोबिन ने लम्बी साँस ली।</span>
</div>
<div class="class63">
<span class="class-0">बड़े भैया के मरने के बाद ही जैसे सब खेल खत्म हो गया। तीनों भाइयों ने आपस में लड़ाई-झगड़ा शुरू किया। रैयतों ने ज़मीन पर दावे करके दख़ल किया। फिर, तीनों भाई गाँव छोड़कर शहर में जा बसे, रह गई अकेली बड़ी बहुरिया–कहाँ जाती बेचारी! भगवान भले आदमी को ही कष्ट देते हैं। नहीं तो एक घण्टे की बीमारी में बड़े भैया क्यों मरते?…बड़ी बहुरिया की देह से ज़ेवर खींच-छीनकर बँटवारे की लीला हुई थी, हरगोबिन ने देखी है अपनी आँखों से द्रौपदी-चीर-हरण लीला! बनारसी साड़ी को तीन टुकड़े करके बँटवारा किया था, निर्दय भाइयों ने। बेचारी बड़ी बहुरिया!</span>
</div>
<div class="class63">
<span class="class-0">गाँव की मोदिआइन बूढ़ी न जाने कब से आँगन में बैठकर बड़बड़ा रही थी–“उधार का सौदा खाने में बड़ा मीठा लगता है और दाम देते समय मोदिआइन की बात कड़वी लगती है। मैं आज दाम लेकर ही उठूँगी।”</span>
</div>
<div class="class63">
<span class="class-0">बड़ी बहुरिया ने कोई जवाब नहीं दिया।</span>
</div>
<div class="class63">
<span class="class-0">हरगोबिन ने फिर लम्बी साँस ली। जब तक यह मोदिआइन आँगन से नहीं टलती, बड़ी बहुरिया हरगोबिन से कुछ नहीं बोलेगी। वह अब चुप नहीं रह सका, “मोदिआइन काकी, बाकी-बकाया वसूलने का यह काबुली-कायदा तो तुमने खूब सीखा है।”</span>
</div>
<div class="class63">
<span class="class-0">‘काबुली-कायदा’ सुनते ही मोदिआइन तमककर खङ़ी हो गई, “चुप रह मुँहझौसे! निमोछिए…!”</span>
</div>
<div class="class63">
<span class="class-0">“क्या करूं काकी, भगवान् ने मूंछ-दाढ़ी दी नहीं, न काबुली आग़ा साहब की तरह गुलजार दाढ़ी…!”</span>
</div>
<div class="class63">
<span class="class-0">“फिर काबुल का नाम लिया तो जीभ पकड़कर खींच लुंगी।”</span>
</div>
<div class="class63">
<span class="class-0">हरगोबिन ने जीभ बाहर निकालकर दिखलाई। अर्थात्-खींच ले।</span>
</div>
<div class="class63">
<span class="class-0">…पाँच साल पहले गुल मुहम्मद आग़ा उधार कपडा लगाने के लिए गाँव में आता था और मोदिआइन के ओसारे पर दूकान लगाकर बैठता था। आग़ा कपड़ा देते समय बहुत मीठा बोलता और वसूली के समय ज़ोर-ज़ुल्म से एक का दो वसूलता। एक बार कई उधार लेने वालों ने मिलकर काबुली की ऐसी मरम्मत कर दी कि फिर लौटकर गाँव में नहीं आया। लेकिन इसके बाद ही दुखनी मोदिआइन लाल मोदिआइन हो गई।… काबुली क्या, काबुली बादाम के नाम से भी चिढ़ने लगी मोदिआइन! गाँव के नाचवालों ने नाच में काबुली का स्वाँग किया था : “तुम अमारा मुलुक जाएंगा मोदिआइन? अम काबुली बादाम-पिस्ता- अकरोट किलाएंगा…!”</span>
</div>
<div class="class63">
<span class="class-0">मोदिआइन बड़बड़ाती, गाली देती हुई चली गई तो बड़ी बहुरिया ने हरगोबिन से कहा, ‘हरगोबिन भाई, तुमको एक संवाद ले जाना है। आज ही बोलो, जाओगे न?”</span>
</div>
<div class="class63">
<span class="class-0">“कहाँ?”</span>
</div>
<div class="class63">
<span class="class-0">“मेरी माँ के पास !”</span>
</div>
<div class="class63">
<span class="class-0">हरगोबिन बडी बहुरिया की छलछलाई आँखों में डुब गय, “कहिए, क्या संवाद है?” संवाद सुनाते समय बड़ी बहुरिया सिसकियां लेने लगी। हरगोबिन की आँखें भी भर आई।… बड़ी हवेली की लक्ष्मी को पहली बार इस तरह सिसकते देखा है हरगोबिन ने। वह बोला, ‘बड़ी बहुरिया, दिल को कड़ा कीजिए।”</span>
</div>
<div class="class63">
<span class="class-0">“और कितना कड़ा करूं दिल?… माँ से कहना मैं भाई-भाभियों की नौकरी करके पेट पालेंगी। बच्चों के जूठन खाकर एक कोने में पड़ी रहूँगी, लेकिन यहाँ अब नहीं… अब नहीं रह सकूंगी।… कहना, यदि माँ मुझे यहाँ से नहीं ले जाएगी तो मैं किसी दिन गले में घड़ा बाँधकर पोखरे में डूब मरूंगी।… बथुआ-साग खाकरकब तक जीऊँ ? किसलिए… किसके लिए?”</span>
</div>
<div class="class63">
<span class="class-0">हरगोबिन का रोम-रोम कलपने लगा। देवर-देवरानियाँ भी कितने बेदर्द हैं। ठीक अगहनी धान के समय बाल-बच्चों को लेकर शहर से आएँगे। दस-पन्द्रह संवदिया! दिनों में कर्ज-उधार की ढेरी लगाकर, वापस जाते समय दो-दो मन के हिसाब से चावल-चूड़ा ले जाएँगे। फिर आम के मौसम में आकर हाजिर। कच्चा-पक्का आम तोड़कर बोरियों में बन्द करके चले जाएँगे। फिर उलटकर कभी नहीं देखते… राक्षस हैं सब!</span>
</div>
<div class="class63">
<span class="class-0">बड़ी बहुरिया आँचल के खूंट से पाँच रुपये का एक गन्दा नोट निकालकर बोली, “पूरा राह-खर्च भी नहीं जुटा सकी। आने का खर्चा माँ से माँग लेना। उम्मीद है, भैया तुम्हारे साथ ही आवेंगे।”</span>
</div>
<div class="class63">
<span class="class-0">हरगोबिन बोला, ‘बड़ी बहुरिया, राह-खर्च देने की ज़रूरत नहीं। मैं इन्तज़ाम कर लूँगा।”</span>
</div>
<div class="class63">
<span class="class-0">“तुम कहाँ से इन्तज़ाम करोगे?”</span>
</div>
<div class="class63">
<span class="class-0">“मैं आज दस बजे की गाड़ी से ही जा रहा हूँ।”</span>
</div>
<div class="class63">
<span class="class-0">बड़ी बहुरिया हाथ में नोट लेकर चुपचाप, भाव शून्य दृष्टि से हरगोबिन को देखती रही। हरगोबिन हवेली से बाहर आ गया। उसने सुना, बड़ी बहुरिया कह रही थी, ‘मैं तुम्हारी राह देख रही हूँ।”</span>
</div>
<div class="class63">
<span class="class-0">संवदिया! अर्थात् संवादवाहक!</span>
</div>
<div class="class323">हरगोबिन संवदिया!… संवाद पहुँचाने का काम सभी नहीं कर सकते। आदमी भगवान के घर से ही संवदिया बनकर आता है। संवाद के प्रत्येक शब्द को याद रखना, जिस सुर और स्वर में संवाद सुनाया गया है, ठीक उसी ढंग से जाकर सुनाना, सहज काम नहीं। गाँव के लोगों की ग़लत धारणा है कि निठल्ला, कामचोर और पेटू आदमी ही संवदिया का काम करता है। न आगे नाथ, न पीछे पगहा। बिना मज़दूरी लिए ही जो गाँव-गाँव संवाद पहुँचावे, उसको और क्या कहेंगे!… औरतों का गुलाम। ज़रा-सी मीठी बोली सुनकर ही नशे में आ जाए, ऐसे मर्द को भी भला मर्द कहेंगे? किन्तु, गाँव में कौन ऐसा है, जिसके घर की माँ-बहू-बेटी का संवाद हरगोबिन ने नहीं पहुँचाया है।… लेकिन ऐसा संवाद पहली बार ले जा रहा है वह।</div>
<div class="class63">
<span class="class-0">गाड़ी पर सवार होते ही हरगोबिन को पुराने दिनों और संवादों की याद आने लगी। एक करुण-गीत की भूली हुई कड़ी फिर उसके कानों के पास गूँजने लगी :</span>
</div>
<div class="class63">
<span class="class-0">“पैयाँ पडूँ दाढी धरूँ…</span>
</div>
<div class="class63">
<span class="class-0">हमरो संवाद लेले जाहु रे संवदिया-या-या!…</span>
</div>
<div class="class63">
<span class="class-0">बड़ी बहुरिया के संवाद का प्रत्येक शब्द उसके मन में काँटे की तरह चुभरहा है-किसके भरोसे यहाँ रहूँगी? एक नौकर था, वह भी कल भाग गया। गायखूंटे से बँधी भूखी-प्यासी हिकर रही है। मैं किसके लिए इतना दु:ख झेलूँ?</span>
</div>
<div class="class63">
<span class="class-0">हरगोबिन ने अपने पास बैठे हुए एक यात्री से पूछा, “क्यों भाई साहेब, थाना बिंहपुर में डाकगाड़ी रुकती है या नहीं?”</span>
</div>
<div class="class63">
<span class="class-0">यात्री ने मानी कुढ़कर कहा, “थाना बिंहपुर में सभी गाड़ियाँ रुकती हैं।”</span>
</div>
<div class="class63">
<span class="class-0">हरगोबिन ने भाँप लिया, यह आदमी चिड़चिड़े स्वभाव का है, इससे कोईबातचीत नहीं जमेगी। वह फिर बड़ी बहुरिया के संवाद को मन-ही-मन दुहरानेलगा।…लेकिन, संवाद सुनाते समय वह अपने कलेजे को कैसे सँभाल सकेगा।बड़ी बहुरिया संवाद कहते समय जहाँ-जहाँ रोयी है, वहाँ वह भी रोयेगा!</span>
</div>
<div class="class63">
<span class="class-0">कटिहार जंक्शन पहुँचकर उसने देखा, पन्द्रह-बीस साल में बहुत कुछ बदल गया। अब स्टेशन पर उतरकर किसी से कुछ पूछने की ज़रूरत नहीं। गाड़ी पहुँची और तुरन्त भोंपे से आवाज़ अपने-आप निकलने लगी–थाना बिंहपुर, खगड़िया और बरौनी जानेवाले यात्री तीन नम्बर प्लेटफार्म पर चले जाएँ। गाड़ी लगी हुई है।</span>
</div>
<div class="class63">
<span class="class-0">हरगोबिन प्रसन्न हुआ–कटिहार पहुँचने के बाद ही मालूम होता है किसचमुच सुराज हुआ है। इसके पहले कटिहार पहुँचकर किस गाड़ी में चढ़ें औरकिधर जाएँ, इस पूछताछ में ही कितनी बार उसकी गाड़ी छूट गई है।</span>
</div>
<div class="class63">
<span class="class-0">गाडी बदलने के बाद फिर बडी बहुरिया का करून मुखडा उसकी आँखें के सामने उभर गया–“हरगोबिन भाई, माँ से कहना, भगवान ने आँखें फेर लीं,लेकिन मेरी माँ तो है… किसलिए… किसलिए… मैं बथुआ-साग खाकर कब तक जीऊँ ?”</span>
</div>
<div class="class63">
<span class="class-0">थाना बिंहपुर स्टेशन पर जब गाड़ी पहुँची तो हरगोबिन का जी भारी हो गया। इसके पहले भी कई भले-बुरे संवाद लेकर वह इस गाँव में आया है, कभी ऐसा नहीं हुआ। उसके पैर गाँव की ओर बढ़ ही नहीं रहे थे। इसी पगडण्डी से बड़ी बहुरिया अपने मैके लौट आवेगी। गाँव छोड़कर चली जावेगी। फिर कभी नहीं जावेगी।</span>
</div>
<div class="class63">
<span class="class-0">हरगोबिन का मन कलपने लगा–तब गाँव में क्या रह जाएगा? गाँव कीलक्ष्मी ही गाँव छोड़कर चली आवेगी!… किस मुँह से वह ऐसा संवाद सुनाएगा? कैसे कहेगा कि बड़ी बहुरिया बथुआ-साग खाकर गुज़र कर रही है।… सुननेवाले हरगोबिन के गाँव का नाम लेकर थूकेंगे–कैसा गाँव है, जहाँ लक्ष्मी-जैसी बहुरिया दु:ख भोग रही है!</span>
</div>
<div class="class63">
<span class="class-0">अनिच्छापूर्वक हरगोबिन ने गाँव में प्रवेश किया।</span>
</div>
<div class="class63">
<span class="class-0">हरगोबिन को देखते ही गाँव के लोगों ने पहचान लिया–जलालगढ़ गाँव का संवदिया आया है!… न जाने क्या संवाद लेकर आया है!</span>
</div>
<div class="class63">
<span class="class-0">“राम-राम भाई! कहो, कुशल समाचार ठीक है न?”</span>
</div>
<div class="class63">
<span class="class-0">“राम-राम भैयाजी ! भगवान की दया से सब आनन्दी है।”</span>
</div>
<div class="class63">
<span class="class-0">“उधर पानी-बूंदी पड़ा है?”</span>
</div>
<div class="class63">
<span class="class-0">बड़ी बहुरिया के बड़े भाई ने पहले हरगोबिन को नहीं पहचाना। हरगोबिन ने अपना परिचय दिया, तो उन्होंने सबसे पहले अपनी बहिन का समाचार पूछा,“दीदी कैसी हैं?”</span>
</div>
<div class="class63">
<span class="class-0">“भगवान की दया से सब राजी-खुशी हैं।”</span>
</div>
<div class="class63">
<span class="class-0">मुँह-हाथ धोने के बाद हरगोबिन की बुलाहट आँगन में हुई। अब हरगोबिनकाँपने लगा। उसका कलेजा धड़कने लगा… ऐसा तो कभी नहीं हुआ?… बड़ी बहुरिया की छलछलाई हुई आँखें! सिसकियों से भरा हुआ संवाद! उसने बड़ी बहुरियाकी बूढ़ी माता को पाँवलागी की।</span>
</div>
<div class="class63">
<span class="class-0">बूढ़ी माता ने पूछा, “कही बेटा, क्या समाचार है?”</span>
</div>
<div class="class63">
<span class="class-0">“मायजी, आपके आशीवाद से सब ठीक है।”</span>
</div>
<div class="class63">
<span class="class-0">“कोई संवाद?”</span>
</div>
<div class="class63">
<span class="class-0">“एँ?… संवाद?…जी, संवाद तो कोई नहीं। मैं कल सिरसिया गाँव आया था, तो सोचा कि एक बार चलकर आप लोगों का दर्शन कर लूँ।”</span>
</div>
<div class="class63">
<span class="class-0">बूढ़ी माता हरगोबिन की बात सुनकर कुछ उदास-सी हो गई, ‘तो तुम कोई संवाद लेकर नहीं आए हो?”</span>
</div>
<div class="class63">
<span class="class-0">“जी नहीं, कोई संवाद नहीं।… ऐसे बड़ी बहुरिया ने कहा है कि यदि छुट्टी हुई तो दशहरा के समय गंगाजी के मेले में आकर माँ से भेंट-मुलाकात कर जाऊँगी।” बूढ़ी माता चुप रही। हरगोबिन बोला, “छुट्टी कैसे मिले! सारी गृहस्थी बड़ी बहुरिया के ऊपर ही है।”</span>
</div>
<div class="class63">
<span class="class-0">बूढ़ी माता बोली, “मैं तो बबुआ से कह रही थी कि जाकर दीदी को लिवा लाओ, यहीं रहेगी। वहाँ अब क्या रह गया है? ज़मीन-जायदाद तो सब चली ही गई। तीनों देवर अब शहर में जाकर बस गए हैं। कोई खोज-ख़बर भी नहींलेते। मेरी बेटी अकेली… !</span>
</div>
<div class="class63">
<span class="class-0">“नहीं मायजी! ज़मीन-जायदाद अभी भी कुछ कम नहीं। जो है, वही बहुतहै। टूट भी गई है, तो आख़िर बड़ी हवेली ही है ‘सवांग’ नहीं है, यह बात ठीक है। मगर, बड़ी बहुरिया का तो सारा गाँव ही परिवार है। हमारे गाँव की लछमी हैं बड़ी बहुरिया।… गाँव की लछमी गाँव को छोड़कर बाहर कैसे जाएगी? यों,देवर लोग हर बार आकर ले जाने की ज़िद्द करते हैं।”</span>
</div>
<div class="class63">
<span class="class-0">बूढ़ी माता ने अपने हाथ हरगोबिन को जलपान लाकर दिया, “पहले थोड़ा जलपान कर लो, बबुआ।”</span>
</div>
<div class="class63">
<span class="class-0">जलपान करते समय हरगोबिन को लगा, बड़ी बहुरिया दालान पर बैठी उसकीराह देख रही है–भूखी-प्यासी… ! रात में भोजन करते समय भी बड़ी बहुरियामानो सामने आकर बैठ गई… कर्ज-उधार अब कोई देते नहीं।… एक पेट तो कुत्ता भी पालता है। लेकिन मैं ?… माँ से कहना…!!</span>
</div>
<div class="class63">
<span class="class-0">हरगोबिन ने थाली की ओर देखा–दाल-भात, तीन किस्म की भाजी भी,पापड़, अचार।… बड़ी बहुरिया बथुआ साग, उबालकर खा रही होगी।</span>
</div>
<div class="class63">
<span class="class-0">बूढ़ी माता ने कहा, ‘क्यों बबुआ, खाते क्यों नहीं?”</span>
</div>
<div class="class63">
<span class="class-0">“मायजी, पेट-भर जलपान जो कर लिया है।”</span>
</div>
<div class="class63">
<span class="class-0">“अरे, जवान आदमी तो पाँच बार जलपान करके भी एक थाल भात खाता है।”</span>
</div>
<div class="class63">
<span class="class-0">हरगोबिन ने कुछ नहीं खाया। खाया नहीं गया।</span>
</div>
<div class="class63">
<span class="class-0">संवदिया डटकर खाता है और ‘अफर’ कर सोता है, किन्तु हरगोबिन को नींद नहीं आ रही है।… यह उसने क्या किया? क्या कर दिया? वह किसलिएआया था? वह झूठ क्यों बोला?… नहीं, नहीं, सुबह उठते ही वह बूढ़ी माता को बड़ी बहुरिया का सही संवाद सुना देगा–अक्षर-अक्षर : ‘मायजी, आपकी इकलौती बेटी बहुत कष्ट में है। आज ही किसी को भेजकर बुलवा लीजिए। नहीं तो वह सचमुच कुछ कर बैठेगी। आख़िर, किसके लिए वह इतना सहेगी!… बड़ी बहुरिया ने कहा है, भाभी के बच्चों के जूठन खाकर वह एक कोने में पड़ी रहेगी…!’</span>
</div>
<div class="class63">
<span class="class-0">रात-भर हरगोबिन को नींद नहीं आई।</span>
</div>
<div class="class63">
<span class="class-0">आँखों के सामने बडी बहुरिया बैठी रही… सिसकती, आसूँ पोंछती हुई । सुबह उठकर उसने दिल को कड़ा किया। वह संवदिया है। उसका काम है सही-सही संवाद पहुँचाना। वह बड़ी बहुरिया का संवाद सुनाने के लिए बूढ़ी माता के पासजा बैठा। बूढ़ी माता ने पूछा, “क्या है, बबुआ? कुछ कहोगे?”</span>
</div>
<div class="class63">
<span class="class-0">“मायजी, मुझे इसी गाड़ी से वापस जाना होगा, कई दिन हो गए।”</span>
</div>
<div class="class63">
<span class="class-0">“अरे, इतनी जल्दी क्या है! एकाध दिन रहकर मेहमानी कर लो।”</span>
</div>
<div class="class63">
<span class="class-0">“नहीं, मायजी। इस बार आज्ञा दीजिए। दशहरा में मैं भी बड़ी बहुरिया के साथ आऊँगा। तब डटकर पन्द्रह दिनों तक मेहमानी करूंगा।”</span>
</div>
<div class="class63">
<span class="class-0">बूढ़ी माता बोली, “ऐसी जल्दी थी तो आए ही क्यों? सोचा था, बिटियाके लिए दही-चूड़ा भेज़ेंगी। सो दही तो नहीं हो सकेगा आज। थोड़ा चूड़ा है बासमती धान का, लेते जाओ।”</span>
</div>
<div class="class63">
<span class="class-0">चूड़ा की पोटली बगल में लेकर हरगोबिन आँगन से निकला तो बड़ी बहुरिया के बड़े भाई ने पूछा, “क्यों भाई, राह-खर्च है तो?”</span>
</div>
<div class="class63">
<span class="class-0">हरगोबिन बोला, “भैयाजी, आपकी दुआ से किसी बात की कमी नहीं।”</span>
</div>
<div class="class63">
<span class="class-0">स्टेशन पहुँचकर हरगोबिन ने हिसाब किया। उसके पास जितने पैसे हैं,उससे कटिहार तक टिकट ही वह खरीद सकेगा। और यदि चोअन्नी नकली साबितहुई तो सैमापुर तक ही।… बिना टिकट के वह एक स्टेशन भी नहीं जा सकेगा। डर के मारे उसकी देह का आधा खून सूख जाएगा।</span>
</div>
<div class="class63">
<span class="class-0">गाड़ी में बैठते ही उसकी हालत अजीब हो गई। वह कहाँ आया था? क्या करके जा रहा है? बड़ी बहुरिया को क्या जवाब देगा?</span>
</div>
<div class="class63">
<span class="class-0">यदि गाड़ी में निरगुन गानेवाला सूरदास नहीं आता, तो न जाने उसकी क्या हालत होती! सूरदास के गीतों को सुनकर उसका जी स्थिर हुआ, थोड़ा–</span>
</div>
<div class="class63">
<span class="class-0">…कि आहो। रामा !</span>
</div>
<div class="class63">
<span class="class-0">नैहरा को सुख सपन भयो अब,</span>
</div>
<div class="class63">
<span class="class-0">देश पिया को डोलिया चली… ई… ई…ई,</span>
</div>
<div class="class63">
<span class="class-0">भाई रोओ मति, यही करम की गति…!!</span>
</div>
<div class="class63">
<span class="class-0">सूरदास चला गया तो उसके मन में बैठी हुई बड़ी बहुरिया फिर रोने लगी–किसके लिए इतना दु:ख सहूँ?</span>
</div>
<div class="class63">
<span class="class-0">पाँच बजे भोर में वह कटिहार स्टेशन पहुँचा।</span>
</div>
<div class="class63">
<span class="class-0">भोंपे से आवाज़ आ रही थी–बैरगाछी, कुसियार और जलालगढ़ जानेवाले यात्री एक नम्बर प्लेटफार्म पर चले जाएँ।</span>
</div>
<div class="class63">
<span class="class-0">हरगोबिन को जलालगढ़ जाना है, किन्तु वह एक नम्बर प्लेटफार्म पर कैसे जाएगा? उसके पास तो कटिहार तक का ही टिकट है।… जलालगढ़! बीस कोस!… बड़ी बहुरिया राह देख रही होगी।…बीस कोस की मंज़िल भी कोई दूर की मंज़िल है? वह पैदल ही जाएगा।</span>
</div>
<div class="class63">
<span class="class-0">हरगोबिन महावीर-विक्रम-बजरंगी का नाम लेकर पैदल ही चल पड़ा। दस कोस तक वह मानी ‘बाई’ के झोंके पर रहा। कसबा शहर पहुँचकर उसने पेट-भरपानी पी लिया। पोटली में नाक लगाकर उसने सूँघा-अहा! बासमती धान काचूड़ा है। माँ की सौगात–बेटी के लिए। नहीं, वह इससे एक मुट्ठी भी नहीं खासकेगा… किन्तु, वह क्या जवाब देगा बड़ी बहुरिया को।</span>
</div>
<div class="class63">
<span class="class-0">उसके पैर लड़खड़ाए।…उँहूँ, अभी वह कुछ नहीं सोचेगा। अभी सिर्फ चलनाहै। जल्दी पहुँचना है, गाँव।… बड़ी बहुरिया की डबडबायी हुई आँखें उसको गाँवकी ओर खींच रही थीं-मैं बैठी राह ताकती रहूँगी!…</span>
</div>
<div class="class63">
<span class="class-0">पन्द्रह कोस !… माँ से कहना, अब नहीं रह सकूँगी। सोलह…सत्रह… अठारहजलालगढ़ स्टेशन का सिगनल दिखलाई पड़ता है… गाँव का ताड़ सिर ऊँचा करके उसकी चाल को देख रहा है। उसी ताड़ के नीचे बड़ी हवेली के दालान पर चुपचाप टकटकी लगाकर राह देख रही है बड़ी बहुरिया–भूखी-प्यासी : ‘हमरो संवाद ले ले जाहु रे संवदिया…या…या…या!!’</span>
</div>
<div class="class63">
<span class="class-0">लेकिन, यह कहाँ चला आया हरगोबिन? यह कौन गाँव है? पहली साँझ में ही अमावस्या का अन्धकार। किस राह से वह किधर जा रहा है?… नदी है?कहाँ से आ गई नदी? नदी नहीं, खेत है।…ये झोंपड़े हैं या हाथियों का झुण्ड? ताड़ का पेड़ किधर गया? वह राह भूलकर न जाने कहाँ भटक गया… इस गाँवमें आदमी नहीं रहते क्या?…कहीं कोई रोशनी नहीं, किससे पूछे?… वहाँ, वह रोशनी है या आँखें? वह खड़ा है या चल रहा है? वह गाड़ी में है या धरती पर…?</span>
</div>
<div class="class63">
<span class="class-0">“हरगोबिन भाई, आ गए?” बड़ी बहुरिया की बोली, या कटिहार-स्टेशन का भोंपा बोल रहा है?</span>
</div>
<div class="class63">
<span class="class-0">“हरगोबिन भाई, क्या हुआ तुमको…?”</span>
</div>
<div class="class63">
<span class="class-0">“बड़ी बहुरिया?”</span>
</div>
<div class="class63">
<span class="class-0">हरगोबिन ने हाथ से टटोलकर देखा, वह बिछावन पर लेटा हुआ है। सामने बैठी छाया को छूकर बोला, “बड़ी बहुरिया?”</span>
</div>
<div class="class63">
<span class="class-0">“हरगोबिन भाई, अब जी कैसा है?… लो, एक घूंट दूध और पी लो।…मुँहखोली… हाँ…पी जाओ। पीओ!”</span>
</div>
<div class="class63">
<span class="class-0">हरगोबिन होश में आया।… बड़ी बहुरिया दूध पिला रही है?</span>
</div>
<div class="class63">
<span class="class-0">उसने धीरे-से हाथ बढ़ाकर बड़ी बहुरिया का पैर पकड़ लिया, “बड़ी बहुरिया।…मुझे माफ़ करो। मैं तुम्हारा संवाद नहीं कह सका।… तुम गाँव छोड़कर मत जाओ। तुमको कोई कष्ट नहीं होने दूँगा। मैं तुम्हारा बेटा! बड़ी बहुरिया, तुम मेरी माँ, सारे गाँव की माँ हो! मैं अब निठल्ला बैठा नहीं रहूँगा। तुम्हारा सब काम करूँगा।…बोलो, बड़ी माँ… तुम गाँव छोड़कर चली तो नहीं जाओगी? बोलो… !!”</span>
</div>
<div class="class63">
<span class="class-0">बड़ी बहुरिया गर्म दूध में एक मुट्ठी बासमती चूड़ा डालकर मसकने लगी।… संवाद भेजने के बाद से ही वह अपनी गलती पर पछता रही थी।</span>
</div>
<div class="class810">●</div>
</body>
</html>
