<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0014</title>
<link rel="stylesheet" type="text/css" href="stylesheet.css" />
</head>
<body>
<div id="toc12___________________" class="class96">रेखाएँ : वृत्तचक्र</div>
<div class="class61">
<span class="class1510">अ</span>
स्पताल के सर्जिकल वार्ड से मैं सदा दूर-दूर ही रहा करता था, कभी किसी घायल आत्मीय अथवा बीमार दोस्त को देखने के लिए गया, तो वार्ड के बरामदे पर ही पसीने से लथपथ। सिर में चकराहट। चारों ओर मिट्टी के बरतन-बासन की तरह टूटे-फूटे लोग सफेद पट्टियों और प्लास्टर से बँधे उनके भंग अंग। कटे-छटे हाथ, या पाँव। चीरे हुए पेट से लगी हुई रबर की नली। पलंग के पास स्टैंड से लटकती हुई खून, अथवा प्लाज़्मा, या सलाइन की बोतल। हवा में ईथर की उत्कट गंध और चीख़-कराह-पुकार…इस बार बीमार होकर जब से सर्जिकल वार्ड में भरती हुआ हूँ, सब कुछ सामान्य और श्लील लगता है। घबराहट नहीं, सिर में चक्कर नहीं, कहीं कोई दुर्गन्ध नहीं। जब से होश में आया हूँ अपनी हालत पर खुद हँसकर प्राणांतक कष्ट सह लेता हूँ। आज हठात् अपनी इस बेबस अवस्था पर मुझे भीष्मपितामह की याद आई। महाभारत की वह तसवीर आँखों के सामने स्पष्ट हो गई…ब्लड की बोतल, बेड रेस्ट, राइस टयूब, सलाईन की बोतल से लगी रबर की नली मेरे पाँव की नस में बिंधी हुई है। उमा से मैंने कहा–-मैं शरशैया पर सोते हुए भीष्मपितामह की तरह नहीं लग रहा क्या?</div>
<div class="class63">
<span class="class-0">उमा के होंठों पर हल्की-सी मुस्कराहट दौड़ गई। वह बोली–कल नाई को</span>
</div>
<div class="class63">
<span class="class-0">मैंने पहले एतराज़ ज़ाहिर किया, फिर कुछ सोचकर कहा–-आज ही क्यों नहीं बुला लातीं?…</span>
</div>
<div class="class63">
<span class="class-0">सोचा, आज अगर हजामत नहीं बनी और आज ही कुछ हो गया…कुछ हो गया क्या, साफ़-साफ़ क्यों नहीं कि यदि मर गया, तो आखिरी तसवीर कितनी आखिरी बदसूरत उतरेगी ! बढ़ी हुई दाढ़ी, खुला हुआ विकृत मुहँ, चेहरे पर आंतक… नहीं-नहीं, आख़िरी तसवीर में मेरे होंठों पर मुसकराहट अंकित रहे, मरते-मरते चेष्टा करूंगा… स्माइल प्लीज़ !…</span>
</div>
<div class="class63">
<span class="class-0">जलधरजी की याद आती है। जलधरजी की शव-यात्रा की तसवीरें माधुरी, फ़िल्मफ़ेयर, चित्रपट आदि पत्रिकाओं में प्रकाशित हुई थीं…चेहरे पर कैसी शान्ति छाई थी! होंठों पर एक अपूर्व मुसकान, ललाट पर चंदन। फूलमालाओं से ढका रहा हो,प्रसिध्द सिने गीतकार जलधर…आँखों मूँदकर किसी मधुर गीत का मुखड़ा सोच रहा हो, मानो! किन्तु, पुष्पलाल ? अत्याधुनिक विद्रोही कवि, कथाकार पुष्पलाल के एक दर्जन से भी अधिक कैमरावाले मित्र थे। जब वह जीवित था तो मित्रों ने उसकी कई नंगी तसवीरें उतारी थीं। किन्तु उसकी आखिरी तसवीर किसी के पास नहीं, किसी ने उतारी नहीं, अथवा उसने मौका ही नहीं दिया। पुष्पलाल के पेट में जब एकाध पेग ‘माल’ पहुँच जाता यानी जब वह मौज में आता, तो हर बात के पहले मैथिलि की एक भद्दी गाली उगलता… धिचो-ओ-ओ…! सुना है मरने के पहले उसके मुँह से यही गाली निकली थी। उसके एक मित्र का कहना है कि उसने भगवान को गाली दी थी। वह जिसे भी गाली दे, मैं उसके मरते हुए चेहरे की कल्पना करता हूँ। दोनों होंठों को संकुचित करके गोल बनाते हुए वह गोली दागता था-धीचो-ओ-ओ…। सामनेवाले वार्ड में पिछले साल पुष्पलाल ने चोला छोड़ा था। मैं जानता हूँ, मेरी बीमारी का समाचार सुनकर लोगों ने जलधर और पुष्पलाल को याद किया होगा। किसने किया होगा, अनुमान से ही मैं सही-सही बता सकता हूँ।</span>
</div>
<div class="class63">
<span class="class-0">उमा इस तरह चिन्तित होकर क्यों आ रही है उधर से? कहती है-ब्लड बैंक में ‘ओ’ ग्रुप का ब्लड नहीं है। कल कोई रक्तदाता ‘ओ’ ग्रुप वाला नहीं आया, तो क्या होगा?…उमा चिन्तित हो फिर उधर चली गई।</span>
</div>
<div class="class63">
<span class="class-0">साला! न जाने कैसे-कैसे और किस-किस पेशे के लोगों के खून! एक दिन बाद देकर 300 सी.सी. रक्त शिराओं के द्वारा बूंद-बूंद कर डेढ़ घंटे तक मेरे शरीर के अन्दर पहुँचाया जाता है। और डेढ़ घंटे तक निश्चल चित लेटा हुआ मैं स्टैंड से लटकती उल्टी बोतल की ओर देखता रहाँ हूँ। रबर की नली के बीच लगे कांच के बल्ब में टपकते हुए गाढ़े खून की बूंदों को गिनता हूँ। फिर बूंदों के टपकने के ताल पर मन में मुखरित होने वाली बात स्वयं ही पद्यबद्ध-सी होती जाती है–</span>
</div>
<div class="class63">
<span class="class-0">दौड़ाया जा रहा है रोज़, मेरी शिराओं में 300 सी.सी. रक्त!</span>
</div>
<div class="class63">
<span class="class-0">किसी आततायी, आक्रामक, बूचड़, ब्रह्मचारी, कृपालु ईश्वर का…!</span>
</div>
<div class="class63">
<span class="class-0">और तब कोई मेरे अन्दर ही मुझे गाली देता हुआ कहता है-साले! अब तू कविता करने लगा…?</span>
</div>
<div class="class63">
<span class="class-0">इस बार अस्पताल में होश सम्भालने के बाद ही से ऐसा होता है। मन-ही-मन किसी पंक्ति की आवृति, तुकबन्दी और अश्लील मुहावरे गढ़ने का खिलवाड़! अथवा यह भी मेरे मूल रोग का कोई उपसर्ग है? कई बड़ी बीमारियों के बाद ऐसे ही लक्षण प्रकट होते हैं…दाँत से नाखून कुरेदना, बार-बार नाक पोंछना, हाथ की उँगलियों को नचाना, जीभ से होंठ चाटना…</span>
</div>
<div class="class63">
<span class="class-0">उमा ब्लड का प्रॉब्लेम सॉल्व कर आई है। उसके साथ मुस्कराती आई है एक मोटी अधेड़ बंग महिला।</span>
</div>
<div class="class63">
<span class="class-0">उमा कहती है—इनका भी ‘ओ’ ग्रुप है। कई साल से बराबर ब्लड बैंक में ब्लड डोनेट कर रही हैं।</span>
</div>
<div class="class63">
<span class="class-0">महिला अपने बैग से एक लाल कार्ड निकालकर उमा की ओर बढ़ाती हुई कहती है-एमरजेंसी में हमेशा ही हमारा ब्लड लगता है।</span>
</div>
<div class="class63">
<span class="class-0">उमा उससे बातें करने लगी। वह कल सुबह आठ बजे आकर ब्लड बैंक में अपना खून दे जाएगी। और बारह बजे से मेरी नसों में इस स्कूल-मास्टरनी का रक्त टपकने लगेगा। वह नमस्कार करके चली गई, तो मेरा मुँह खुला-औरत का ब्लड? तिस पर इस औरत का…? हरगिज़ नहीं! कभी नहीं! मैं लुंगा ही नहीं!</span>
</div>
<div class="class63">
<span class="class-0">उमा चुप रही, तो मैं लगातार दुहराने लगा-मैं लुंगा ही नहीं। नहीं लेना है… नहीं लेना है…!</span>
</div>
<div class="class63">
<span class="class-0">–क्या लड़कपन कर रहे हो!-उमा किचित् हँसती हुई मुझे डाँटती है।</span>
</div>
<div class="class63">
<span class="class-0">–मैं हरगिज़ नहीं लूँगा!</span>
</div>
<div class="class63">
<span class="class-0">–मत लेना! अभी चुप तो रहो!</span>
</div>
<div class="class63">
<span class="class-0">–मैं चुप भी नहीं रहूँगा! मैं अभी दूध भी नहीं पीऊँगा। दवा भी नहीं।</span>
</div>
<div class="class63">
<span class="class-0">उमा फीडिंग कप में दूध डालकर चम्मच से दवा मिलाती रहती है और मैं कटे हुए रेकार्ड की तरह बजता रहता हूँ-दवा भी नहीं! दूध भी नहीं! दवा भी नहीं! दूध भी नहीं…!</span>
</div>
<div class="class63">
<span class="class-0">यदि नाइट नर्स मिस नीलम्मा नहीं आ जाती तो लगातार दस-पन्द्रह मिनट तक आँखें मूँदकर इसी तरह बोलता रहता और उमा हाथ के फ़ीडिंग कप में चम्मच चलाती मुझे डाँटती, पुचकारती रहती। इस लड़की को मैं मन-ही-मन रजनीगंधा की खिली हुई कली कहता हूँ। रात-भर इसी तरह तरो-ताज़ा यह मन्द-मन्द मुसकराती और मह-मह महकती रहेगी।</span>
</div>
<div class="class63">
<span class="class-0">–यह कौन-सा गाना चल रहा था?-नीलम्मा अपनी ‘केरालाई हिन्दी’ में पूछती है।</span>
</div>
<div class="class63">
<span class="class-0">मेरे मुँह में फ़ीडिंग कप की टोंटी डालती उमा मुसकराकर जवाब देती है-दूध भी नहीं! दवा भी नहीं…!</span>
</div>
<div class="class63">
<span class="class-0">–वाह! किता अच्छा गाना है! कल से फ़ीडिंग कप नहीं, फ़ीडिंग बॉटल ले आइए!-नीलम्मा थर्मामीटर झाड़ती आगे बढ़ जाती है। मुझे आज्ञाकारी बालक की तरह दूध पीते देखकर कहती है-दूध पी के खूब गाना गा!</span>
</div>
<div class="class63">
<span class="class-0">उमा और नीलम्मा एक ही साथ हँस पड़ती हैं।</span>
</div>
<div class="class63">
<span class="class-0">नीलम्मा बुखार मापकर चली गई, तो उमा उसकी नकल करती हुई बोली-दूद पी के खूब गाना गा…!</span>
</div>
<div class="class63">
<span class="class-0">किन्तु मैं हँस नहीं सकता हूँ| गाना, साँग, म्युज़िक, लै, टेक, रिकॉर्डिंग,प्लेबैक वगैरह शब्द सुनते ही मुझे हिचकी आने लगाती है। हिचकी अर्थात् हिक्कप, जिसे सात दिन तक, दिन-रात हवा अदल-बदल कर डॉक्टरों ने मुश्किल से दूर किया है। हिचकी के बाद मतली, यानी नॉसिया। फिर अंतड़ियों में सोया दर्द धीमे-धीमे शूल बनकर चुभने लगता है। तब शुरू होता है वमन! सब दवा, पथ्य, टेब्लेट्स, ग्रेन्युल्स, पिल्स, कैप्सूल, ड्राप्स एक साथ बाहर! वमन के बाद ही कॉमा, संज्ञाहीनता!</span>
</div>
<div class="class63">
<span class="class-0">हिचकी शुरू हुई और उमा ड्यूटी रूम की ओर भागी। उमा के साथ खुट-खुट करती नीलम्मा तेज़ी से आती है। मेरी नाड़ी पर ऊँगली रखती है और फिर तेज़ी से ड्यूटी रूम में चली जाती है। निश्चय ही बड़े डॉक्टर को कॉल देने…</span>
</div>
<div class="class63">
<span class="class-0">‘शि-बू-ऊ-ऊ! लगा, गंगा के उस पार से कोई मुझे पुकार रही है। मैं जवाब देना चाहता हूँ, आवाज़ नहीं निकलती। आँखें खुलती हैं। मेरे नासाछिद्र में लगी राइस ट्यूब में मोटी सीरिंज लगाकर नीलम्मा मेरी अन्तड़ियों में जमे हुए दूषित-कुपित पित्तज तरल पदार्थ को खींच-खींचकर बाहर निकालती जा रही है। पास खड़े बड़े सर्जन डॉक्टर अजय चुपचाप मेरी ओर देख रहे हैं।</span>
</div>
<div class="class63">
<span class="class-0">पेट का शूल धीरे-धीरे कम हो रहा है। शायद हिचकी रोकने वाली सूई लगाई गई है। इस सूई के बाद एक पेग स्कॉच का नशा-सा हो जाता है…तो आज कॉमा में नहीं गया! कॉमा ! हास्यरस के उन बनारसी कवि जी का नाम भूल रहा हूँ, जिनकी एक कविता पंक्ति है: ज़िन्दगी एक सेन्टेन्स है… फुल स्टॉप?</span>
</div>
<div class="class63">
<span class="class-0">लेकिन मैं कॉमा को समाधि कहता हूँ। मूच्छा को संन्यास रोग भी कहा जाता है न! आश्चर्य! बेहोशी में देखे हुए सपनों के दृश्य मुझे विस्तारपूर्वक याद हैं।</span>
</div>
<div class="class63">
<span class="class-0">देखा, सभी लोग पेट पकड़कर झुके हुए हैं, झुक गए हैं अचानक, जो जहाँ है, वह अपने दोनों हाथ कमर पर रखकर झुका हुआ है। खेत-खलिहान में काम सभी करते हुए लोग, नहर के किनारे खडे लोग, चने के खेत में साग खोंटती हुई औरतें, सभी दर्द से छटपटा रहे हैं। हवा में एक विचित्र प्रकार की खटास है। सब कुछ खट्टा-खट्टा। हवा का एक झोंका आता है और सभी एक साथ चीखकर और भी सुना, कोई रेडियो पर किसी स्टेशन से ऐलान कर रहा है-भाइयो! भाइयो! यह कोई एटॉमिक गड़बड़ी हुई है। ज़मीन पर पेट के बल लेट जाइए। वैक्वम आ रहा है। वैक्वम! ओ-य-क। हज़ारों लोग एक साथ वमन कर रहे हैं। सभी के मुँह से एक ही शब्द-वैक्वम! वैक्वम! वैक्वम!…किन्तु उमा स्वस्थ है। दौड़ी आ रही है-भय नेई। आर वैक्वम एदिके आसबे ना। डरने की बात नहीं, गलती से ऐसा हो गया है। किसने की ऐसी गलती? यह जानलेवा गलती किसकी है? अमरीकी वैज्ञानिकों की या रूसी व चीनी या पाकिस्तानी, अथवा भारतीय… जुडिशियल इन्क्वायरी हो। गलती करने वाले को सज़ा दो। नहीं तो गद्दी छोड़ दी।</span>
</div>
<div class="class63">
<span class="class-0">समाधि भंग होने पर अपने चारों ओर डॉक्टरों को खड़ा देखकर मैं पूछना चाहता था-आख़िर किसकी गलती थी? लेकिन कुछ पूछ नहीं सका।</span>
</div>
<div class="class63">
<span class="class-0">ऑक्सीजन सिलिंडर लगी हुई नली से मुझे नाथ दिया गया था।…</span>
</div>
<div class="class63">
<span class="class-0">दूसरा दृश्य : अशोक राजपथ पर एक बड़ा-सा जुलूस आ रहा है। कोई नारा नहीं। शोर-गुल नहीं। जुलूस करीब आता गया। सड़क के दोनों किनारे असंख्य लोग पंक्तियों में खड़े इस जुलूस की प्रतीक्षा कर रहे हैं। किन्तु यह जुलूस आदमियों का नहीं, सफेद बतकों का है। मुड़ी हुई गर्दन, दूध की तरह सफेद डैने, गुलाबी चोंच… हजारों-हजार बत्ताकें पैंक-पैंक-पैंक…पैंक-पैंक-पैंक करती हुई अस्पताल की ओर मुड़ गई। फिर गंगा किनारे सभी बतकें पंक्तिबद्ध पानी में उतर गई। गंगा के इस पार से उस पार तक बतकों का एक पुल बन गया। नील जल पर सफेद पुल…जीवन्त पुल…पैक-पैक-पैक-पैक…उमा मुझे हाथ पकड़कर उठाती है-शिबू! ताड़ाताड़ी ओ पारे चलो…शिग्गिर…नइले पुल भेगे जावे। पैंक-पैक-पैक…मैं टटोलकर उमा का हाथ पकड़ता हूँ। बतक के डैने मेरे हाथ से फड़फड़ाकर निकल जाते हैं, सशब्द…पैंक-पैक-पैक-मैं पुकारता हूँ किन्तु उमा जवाब नहीं देती। मैं उमा का नाम लेकर पुकारता हूँ किन्तु मेरे कठ से भी सिर्फ बत्तकों की बोली निकलती है… पैंक-पैंक-पैंक।…</span>
</div>
<div class="class63">
<span class="class-0">संज्ञा लौटने पर देखा : मेरे सिरहाने से केहुनी टिकाकर स्टूल पर झुकी बैठी उमा सो गई है। मैंने उमा को पुकारा, पर मेरे मुँह से निकला-माँ! माँ!</span>
</div>
<div class="class63">
<span class="class-0">माँ होती तो, इसी तरह झुकी सिर के बालों में हाथ फेरती हुई कहती-शिबू रे! अपना गाँव छोड़कर तू यहाँ क्यों आया, बेटे? कितना अच्छा था तू! क्या से क्या हो गया यहाँ आकर! लौट चल, बेटा! हम नूनभात खाकर रहेंगे, पेड़ के तले सोएँगे, मगर…</span>
</div>
<div class="class63">
<span class="class-0">लगता है, आधी रात गुज़र गई। बेड नम्बर दस के पास इतनी भीड़ क्यों है? वार्ड कुली मेरे पलंग के पास से ऑक्सीजन सिलिंडर घसीटकर ले जा रहा है। लगा, क्राइसिस मेरे पलंग के पास से बेड नम्बर दस के पास जा रहा है। फर्श पर भारी लोहे के घसीटने की आवाज़ से सारा वार्ड आतंकित है, बेड नम्बर पाँच पर छुरेबाज़ी से घायल बिहारशरीफ का टैक्सी ड्राइवर अचानक चिल्लाना शुरू कर देता है-कहाँ रे, छोटना? कहाँ है चोट्टी वाले? सामने आ! अब निकाल छुरा!…</span>
</div>
<div class="class63">
<span class="class-0">बेड नम्बर दस के पास अचानक कुहराम। किडनी का मरीज़, अस्सी साल का बूढ़ा चल बसा। बेटी, पतोहू, नतनियों और पोतियों की भीड़ ने रोना शुरू किया। और मैं उनका रोना सुनकर समझ जाता हूँ, वे उत्तर बिहार के किसी गाँव के हैं।</span>
</div>
<div class="class63">
<span class="class-0">पुष्पलाल अक्सर कहता (पता नहीं, अपनी बात कहता था या कहीं पढ़ी हुई) कविता लिखने का एकमात्र विषय है : मृत्यु!</span>
</div>
<div class="class63">
<span class="class-0">पुष्पलाल की कविता या कहानी कभी मेरी समझ में नहीं आई। पुष्पलाल से मेरी पहली मुलाकात कलकत्ता में एक खांटी-बंगाली बार में हुई थी, जहाँ स्पेशल आर्डर देने पर तेल में तली कचरी और माँ काली माका देशी ‘माल’ की बोतल मिल जाती है। करीब एक दर्जन बंगाली छोकरों के बीच कचरी कचरता और गटागट ठर्रा पीता पुष्पलाल अपनी अंग्रेज़ी कविता ज़ोर-ज़ोर से सुना रहा था। कविता मेरी समझ में नहीं आई, मेरे पल्ले दो-तीन शब्द ही पड़े–‘ओ लुमुंबा लुमुंबा लुमुंबा तथा ‘क्रास ऐंड शिवलिंग…</span>
</div>
<div class="class63">
<span class="class-0">आज दोपहर को हमारे एक परिचित व्यक्ति ने उमा को ‘आर्ट ऐंड आर्टिस्ट्स’, अंग्रेज़ी त्रैमासिक का ताज़ा अंक भेज दिया है। हमारे किसी शुभचिंतक ने उसमें अपना एक लेख प्रकाशित कराया है। उस लेख में हमारी चर्चा भी की गई है। मैंने उमा से कई बार पढ़ने को कहा, किन्तु वह टालती गई। बोली-क्या होगा सुनकर? क्या फायदा? कोई गलत थोड़ी लिखा है! तुम लोगों की कीर्तिकथा… सही-सही…!</span>
</div>
<div class="class63">
<span class="class-0">उमा की यही आदत मुझे नहीं लगती। वह कुछ देर के लिए बाहर गई, तो मैंने अपने पड़ोसी के नौजवान एटेंडेंट को बुलाकर लेख पढ़ने को कहा। कुछ तो उसके मगहिया उच्चारण के कारण, कुछ अपनी अल्पज्ञता के चलते, मैं लेख का पूरा आनन्द नहीं ले सका। हाँ, मूल वक्तव्य समझने में कोई कठिनाई नहीं हुई। लिखने की शैली निश्चय ही प्रशंसनीय थी…तीन साल पहले बम्बई में फिल्म के प्रसिद्ध गीतकार जलधर के घर पर साल-भर तक सांध्यगोष्ठी में नित्य चार नामी-गरामी कलाकार एकत्र होते। वे सभी एक्सपेरिमेंटल फिल्म बनाने के सिलसिले में, पटकथा, संवाद तथा गीतों के बोल पर बहस करने के लिए वहाँ जमा होते। किन्तु बात खुलने से पहले बोतल खुल जाती और बात जहाँ की तहाँ रह जाती। बात कभी शुरू होती भी, तो वे आपस में झगड़ बैठते। वे अर्थात् जलधर, लोकगीत गायक शिवनाथ, बंगाल का मूर्तिकार रामरंजन और बर्मा को अपनी जन्मभूमि मानने वाला हिन्दी का मैथिली कवि पुष्पलाल। इन पंक्तियों के लेखक के अलावा ‘आर्ट फिल्म’ तथा ‘न्यू सिनेमा मूवमेंट’ के सभी प्रेमियों को इस चतुरंग गोष्ठी से बड़ी-बड़ी आशाएँ थीं। किन्तु अब यह प्रमाणित हो रहा है कि यह आत्महंताओं का गिरोह-मात्र था और वे मरने के लिए ही हर शाम को मिलकर बैठते थे। पिछले साल जलधर की मृत्यु लिवर के घाव से हुई और तीन महीने के बाद पुष्पलाल पेट के कैंसर से मरा। इस बार पेट के दर्द से संज्ञाहीन होकर शिवनाथ पटना के अस्पताल में पड़ा हुआ है। और अभी-अभी समाचार मिला है कि रामरंजन को कलकत्ता की एक नगरवधू के कोठे की सीढ़ियों पर नशे में चूर और घायल पाया गया। दोनों की हालत गम्भीर बताई जाती है।…</span>
</div>
<div class="class63">
<span class="class-0">इसके बाद ही लेख का मूल वक्तव्य एक प्रश्न से प्रारम्भ हुआ है-ऐसा क्यों? फिर, विद्वान लेखक ने मनोवैज्ञानिक तथा दार्शनिक विश्लेषण करते हुए स्वयं ही इसका उत्तर दिया है। सम्भव हुआ, तो कभी खुद पढ़कर समझ लूगा। अभी मेरे दिमाग में इस लेख के कई शब्द तथा पंक्तियाँ ही रह-रहकर मुखरित होते हैं-पर्सनालिटि डिसआर्डर…ईडिपस कांप्लेक्स…डेथ विश…सेल्फ डिस्ट्रक्टिव… शापेनहावर सुसाइड जस्टिफाइड, बट नेवर कमिटड इट…ए मैन इज़ द प्रॉडक्ट आफ हिज इनविरॉनमेंट !…</span>
</div>
<div class="class63">
<span class="class-0">मैं साहित्य का साधारण पाठक! मुझे इन बहसों से क्या लेना-देना। उमा कभी-कभी एक बंगला मुहावरा दुहराकर मुझे समझाती–‘अदरक के व्यापारी को जहाज़ की ख़बर लेने की क्या ज़रूरत? किन्तु वह मुझे जितना समझाती, मैं उतने ही उत्साह से साहित्य तथा कला की चर्चा में लीन हो जाता। पुष्पलाल कहता–शिबू दा! यह ‘हैया हो हाय-हाय’, यानी लोक-फोकगीत गाना छोड़कर लिखना शुरू कीजिए।…</span>
</div>
<div class="class63">
<span class="class-0">मैंने लिखना तो नहीं शुरू किया, मगर दाढ़ी रख ली। रामरंजन दा ने अपने हाथ से एक दिन मेरी दाढ़ी को तराशकर अल्ट्रामॉडर्न बना दिया और उसी दिन पुष्पलाल और रामरंजन दा में मॉडर्न और कांटेंपरेरी शब्दों को लेकर मारपीट तक हो गई। पुष्पलाल जब कभी अपनी ग़लत बात को सही करने के लिए बतंगड़ खड़ा करता, रामरंजन दा ऐसा ही करते। हममें सबसे बड़े रामरंजन दा, और सबसे कनिष्ठ पुष्पलाल! दोनों की यह लड़ाई उपभोग करने की चीज़।…</span>
</div>
<div class="class63">
<span class="class-0">सो, सब ठीक है, मगर साले, तुम मॉडर्न होने क्यों गए?</span>
</div>
<div class="class63">
<span class="class-0">सचमुच, मैं क्यों इस चपेट में पड़ गया? कैसे पड़ गया? किन्तु मेरा क्या दोष?…</span>
</div>
<div class="class63">
<span class="class-0">राजनीति करता था, सभाओं में मुख्य वक्ताओं तथा नेताओं के भाषण से पहले, भीड़ को शान्त रखने के लिए, गीत से भुलाए रखने के लिए मेरी ज़रूरत होती और हाथ में धुंघरूवाली खंजनी लेकर मैं मंच पर अलापता हुआ प्रकट होता-भैया किसनवां हो, दुश्मन तोहार बड़का ज-मीं-दा-आ-आ-र!…</span>
</div>
<div class="class63">
<span class="class-0">अगर मेरे गले में एक खास किस्म की मिठास नहीं होती और यदि लोकगीत आधुनिक रुचि सम्पन्न शहरी लोगों के लिए फैशन नहीं बन जाता, तो आज मेरी जगह कहाँ होती ? तब शायद राजनीति नहीं छूटती और दल बदलते-बदलते पता नहीं आज किस दल में होता। अगर पटना में रेडियो स्टेशन नहीं खुलता, तो मैं जो था, वही रहता।…</span>
</div>
<div class="class63">
<span class="class-0">याद आती है, पहली बार रेडियो से मैंने जब ‘सारंगा सदावृक्ष’ गीत-कथा प्रसारित की थी, भाव-विभोर होकर स्टूडियो से बाहर आते ही सबसे पहले अहिंदीभाषिणी पेक्स (प्रोग्राम एक्जिक्यूटिव) मिस नैनी कुट्टी ने गद्गद् होकर मुझे बधाई दी थी–“मैंने गीत का एक शब्द भी नहीं समझा, किन्तु लगा कि मेरे अन्दर कोई घटना घट रही है!”</span>
</div>
<div class="class63">
<span class="class-0">इसके बाद से ही हर सप्ताह एक दिन सुबह-शाम मेरे गीत प्रसारित होने लगे, कुछ ही दिनों में लोगों की ज़बान पर मेरे गीत थे, मेरे नाम हर सांस्कृतिक समारोह के पचों में मोटे अक्षरों में, विशेषण सहित, छपने लगा : जिसके गीत माटी की सौधी सुगंध बिखरे देते हैं…’ जिसके कंठ मैं मिथिला की विरहिणी आकर बैठ जाती है…’ ‘जो जीवन का गीत गाता है…” आदि-आदि। उधर फिल्म जगत् में पंजाबी भांगड़ा की लहरें धूम मचाकर लौट गई थीं। नये दौर में लोकगीत की बारी आई और इसके साथ ही मेरी ज़िन्दगी में एक नया तूफ़ान चलने लगा… बम्बई, मद्रास, कलकत्ता…शराब, औरत, जुआ…दुश्चरित्र जीवन-विलास…काम से जी चुराने के साथ धोखाधड़ी, जालसाज़ी। मिट्टी में गड़े हुए ग्रामीण शब्द उखाड़कर, अनगढ़ ढंग से दर्जनों कहानियाँ गढ़कर गीतकथा बनाकर, पुरातन तथा ट्रेडिशनल लोकगीत के नाम पर मैंने चतुराई से चला दिए : महुआ घटवारिन, नैका सुन्नरि, नैना जोगिही, मैन्नावंती, ढोलन सरदार, दुखा मांझी| एक फिल्म के लिए ‘डायनों का सामूहिक नृत्यगीत’ तक रचकर मैंने एक प्रोड़यूसर-डाइरेक्टर की आँखों में धूल-झोंक दी-जनाब, नेपाल की मोरंग तराई में बसने वाली कोच जाति के ओझागुणी तथा जाति के ‘भगता’, ‘किरात’, ‘धामियों के चरणों की सेवा करके ही इसे प्राप्त किया है।…वह सामूहिक नृत्यगीत बाद में सेंसरवालों ने कटवा दिया। हाल में बच्चे ही नहीं, बूढ़े और जवान भी डरकर बेहोश हो गए थे।</span>
</div>
<div class="class63">
<span class="class-0">उमा नहीं होती, तो मैं जलधर और पुष्पताल से पहले ही हवा हो जाता। किन्तु पिछले साल उमा ने एक दिन हारकर कह दिया-तुम्हारी जो मरज़ी हो, करो। मैं अब कुछ नहीं बोलूंगी। मेरे बूते के बाहर की बात है…मैं नहीं कह सकती… आमि आर पारी ना…!</span>
</div>
<div class="class63">
<span class="class-0">तब मुझे अचानक गायब होने का बहाना मिल गया और करीब दस महीने तक काठमांडू, कामरूप, कामख्या और सिंहभूम के जंगलो-पहाडों में एक नई सभ्यता, एक नये जीवन-दर्शन का मसीहा बनकर आधा दर्जन देशी-विदेशी लड़के-लडकियॅॉ के साथ अलख जगाता फिरा!…यौनाचार…चीनाचार…वामाचार!</span>
</div>
<div class="class63">
<span class="class-0">साले! यह अस्पताल है, चर्च नहीं!</span>
</div>
<div class="class63">
<span class="class-0">नहीं, नहीं, मैं कोई कसूर कबूल नहीं कर रहा। मेरा मतलब है, मैंने कोई कसूर किया ही नहीं। इस दुनिया, अर्थात् इस विराट वेश्यालय में मैं ही सबसे बड़ा पुण्यात्मा हूँ, क्योंकि मैं ही इसे समाप्त करना चाहता हूँ। ध्वंस!…</span>
</div>
<div class="class63">
<span class="class-0">उमा जग गई है।</span>
</div>
<div class="class63">
<span class="class-0">मेरी ओर देखकर कहती है-नाक से ट्यूब निकाल दिया?…आमि आर पारी ना!</span>
</div>
<div class="class63">
<span class="class-0">–नाक के अन्दर घाव हो गया है।</span>
</div>
<div class="class63">
<span class="class-0">–किसने कहा ?</span>
</div>
<div class="class63">
<span class="class-0">–कहेगा कौन!…</span>
</div>
<div class="class63">
<span class="class-0">उमा शायद नीलम्मा को बुलाने गई। भोर होने को है, किन्तु नीलम्मा उसी तरह खिली हुई है, कहती है-नाम में ‘नाथ रखता है, और नाक में ‘पसन्न नहीं! लीजिए, निगलिए…और थोड़ा…ठीक है…वोमिट करेगा तो हम देखेगा…ठीक…वाह! लोकखी छेयले !</span>
</div>
<div class="class63">
<span class="class-0">नीलम्मा ने न जाने कहाँ से ‘लक्खी छेले’ कहना सीख लिया है। उपयुक्त अवसर पर इसका प्रयोग करती है-अबी नली खोलेगा, तो अबी इधर आके पलंग में दोनों हाथ बाँध देगा।</span>
</div>
<div class="class63">
<span class="class-0">मैं क्या नीलम्मा को प्यार करने लगा हूँ? क्या उमा समझती है कि मैं नीलम्मा को प्यार करने लगा हूँ? देखता हैं, प्रेम में पड़ जाने का एकमात्र खयाल आज भी अस्पताल ही है।</span>
</div>
<div class="class63">
<span class="class-0">हरामज़ादे! नीलम्मा या किसी को प्यार करके अब क्या करेगा तू?</span>
</div>
<div class="class63">
<span class="class-0">जब तक सांस चलना बन्द नहीं हो, काम की आग शायद नहीं बुझती! नीलम्मा को देखते ही मेरे शरीर का रोम-रोम बज उठता है। ठीक पन्द्रह वर्ष पहले उमा को देखकर ऐसा ही होता था।</span>
</div>
<div class="class63">
<span class="class-0">नीलम्मा मेरी ऑक्सिजन सिलिंडर! प्रेम को पुन: पनपाने वाली मिथुन राशि की कन्या…अन्याय!…</span>
</div>
<div class="class63">
<span class="class-0">साले ! फिर कविता?</span>
</div>
<div class="class63">
<span class="class-0">पुष्पलाल ने अपने लेटरपैड के एक कोने पर मिथुन राशि का प्रतीक चित्र छपवाया था…यौन लीला के लिए प्रस्तुत बैठी अर्धनग्न स्त्री-पुरुष की जोड़ी! पिछले पाँच वर्षों से उमा मेरे साथ नहीं सोती। नहीं सोती, यानी यौन सम्पर्क से दूर रहती है। वह मेरे अंग-प्रत्यंग को अपवित्र और घिनौना समझने लगी है। तब से मैं उमा से लजाने लगा हूँ।…एक बार किशोरावस्था पार करने के बाद, यानी गुप्त प्रदेशों में नन्हे-नन्हे काले-काले धुंघराले बालों की पहले फसल के दिनों, एक सुबह आठ बजे तक मुझे सीता देखकर माँ ने गुस्से से मसहरी हटाकर देह से चादर छीन ली थी और चादर के नीचे में एकदम नंगा था…लाज के मारे में सात-आठ दिनों तक माँ से आँखें नहीं मिला सका था…वैसी ही लाज! यहीं मुझ पर अपने परिवेश, परिवार और प्रेम के सम्बन्धों को कलुषित करने का दोषारोपण किया जाता है।</span>
</div>
<div class="class63">
<span class="class-0">वह सब कुछ नहीं, असल में मैं हर माने में दिवालिया हो चुका हूँ। शराब ? साली साँप के ज़हर से बनी हुई शराब भी मैंने पी है। शराब, गांजा, चरस और सिगरेट के अतिरिक्त सेवन से मेरी आवाज़ विकृत हो गई है। यह अब बाज़ार में नहीं चल सकेगी। जिस कंठ से मैं चंपाकली की तुनुक पंखुड़ियों के टूटने के शब्द को कुशलता से प्रस्तुत कर दिया करता था, उससे फटे झाँझ की-सी आवाज़ निकलती है। और जब गा ही नहीं सकूंगा, तो जीकर क्या होगा? फ्लैट से मेरी अलमारी में अब भी डिंपल की भरी-पूरी बोतल पड़ी होगी। मैं नहीं रहूँगा, तो वह किसके काम आएगी? उमा उसे अलमारी से निकालकर खिड़की से बाहर फेंक देगी। नहीं, नहीं, फेंक नहीं सकेगी, फेंकना चाहकर भी रख लेगी, जब तक जिएगी, उसे यत्नपूर्वक रखेगी, सम्भवतः अपने पूजाघर के कोने में महाकाली के पेट के pपास रखेंगी… गंगाजल की बोतल के पास ही…गंगा…गंगा!</span>
</div>
<div class="class63">
<span class="class-0">पटना की गंगा को मगह की गंगा अर्थात् पुण्यहरा कहते हैं लोग। इसलिए पटना की गंगा का कोई पक्का घाट नहीं। एक-दो हैं भी, तो इतने गन्दे कि उधर कोई मुँह भी नहीं फेर सके। पटना की गंगा के किनारे जलने वाले मुदों को न शान्ति मिलती है, न मुक्ति। इसलिए पुष्पलाल जैसे विद्रोही की लाश भी उस पार सेमरिया घाट पर ले जाकर जलाई गई… किन्तु इसी गंगा के किनारे ‘पटना क्लब’ के रमणीय लॉन में बैठकर मौज से दारू पीते समय और पटना मेडिकल कॉलेज अस्पताल के किसी बेड पर बेबस पड़े दवा पीते वक्त आदमी के मन में पटना की गंगा की जय-जय ध्वनि अपने-आप गूंज उठती है। मेरा विश्वास पक्का है कि इस अस्पताल के सत्तर प्रतिशत रोगी सर्वरोगविनाशिनी गंगा की हवा के प्रताप से ही स्वस्थ होते हैं, मरते-मरते जी जाते हैं। अपने देश में किसी दरिया के किनारे और कहीं कोई अस्पताल है, मुझे नहीं मालूम।…</span>
</div>
<div class="class63">
<span class="class-0">घाट से कोई स्टीमर खुलने की तैयारी कर रहा है शायद। आजकल नये किस्म का साइरन बजता है…अथाह जल के अन्दर से आती हुई, घुटती हुई-सी आवाज़…इस साइरन का सही नाम क्या है, पूछना होगा।</span>
</div>
<div class="class63">
<span class="class-0">नहीं, स्टीमर नहीं! यह क्राइसिस! अर्थात् ऑक्सीजन सिलिंडर लाया जा रहा है। फर्श पर भारी लोहे के घसीटने की आवाज़ क्रमश: नजदीक आती जा रही है। क्यों? मेरे पास फिर क्यों? मैं होश में हूँ। जगा हुआ हूँ। पलंग से स्टूल सटाकर, मेरे बायें कधे के पास सिर पर रखकर, उमा सो गई है। धीरे से पुकारता हूँ-उमा! मुँह से आवाज़ निकलने से पहले ही सिलिंडर घसीटकर लाने वाला आदमी उछलकर मेरा मुँह दबा देता है। सिलिंडर घसीटकर लाने वाला व्यक्ति वार्ड कुली नहीं, पुलिस का दरोगा है। उसके साथ पुलिस के कई सिपाही हैं, जो मेरे पलंग के चारों ओर आकर मुझे घेर लेते हैं…वे मेरी तलाशी लेंगे। मैंने रजाई के नीचे अश्लील पुस्तकें, अवैध गांजा और नर्स नीलम्मा की लाश छिपा रखी है। रमा! देखो तो, ये क्या कह रहे हैं? दरोगा चिल्लाता है…चुप रह साले! एक सिपाही मेरी रज़ाई हटाना चाहता है। मैं विरोध करता हूँ-रज़ाई के नीचे मैं नंगा हूँ…एकदम नंगा हूँ…सालो…हरामजादो…मादर-चो-ओ…बेटिचो…कुत्ती का बच्चा!…दनादन दोनों लाते चलाना शुरू किया मैंने…और उसी ताल पर लड़ाई का नगाड़ा बजने लगा…किसी के मुँह पर, किसी के अंडकोष और चूतड़ पर मेरी लातें लगती हैं और वे एक-एक कर, नगाड़े के ताल पर भागते जाते हैं। हद है! उमा उसी तरह झुकी हुई है। यहाँ इतना शोर-गुल हो गया, कान के पास लड़ाई का नगाड़ा बज गया, किन्तु उसकी नींद में कोई बाधा नहीं पड़ी। तब रज़ाई के नीचे से गरदन निकालकर नीलम्मा मुझसे पूछती है-पुलिस का लोग सब चला गया? अब तुम चुपचाप मुझे मार डालो। आओ! रजनीगंधा की सुगन्ध मेरी नाक में समाती जा रही है और नीलम्मा अब अनुनय भरे स्वर में कह रही है-प्लीज़ किल मी… किल मी! मैं उमा को झकझोरकर जगाता हूँ। उमा लुढ़ककर फर्श पर गिर पड़ती है और उसके गिरने की आवाज़ जलतरंग की तरह…या नीलम्मा खिलखिलाकर हँस पड़ी है? मैं भी उसके साथ हँसना चाहता हैं, किन्तु हँसने के बदले मैं ‘माँ, माँ पुकारकर रोने लगता हूँ। मैं रोता जाता हूँ और नीलम्मा उसी तर्ज पर बंगला का ‘रामप्रसादी” अलापती है-माँ-आ-आ-आ! असल में रोने के बदले गा ही रहा हूँ, मैं!</span>
</div>
<div class="class63">
<span class="class-0">समाधि नहीं, सपना? पता नहीं क्या सच है, और क्या सपना! जो भी हो, मैंने नीलम्मा की हत्या नहीं की है। वह डॉक्टर की मदद कर रही है। डॉक्टर कहते हैं, मैं सपने में हाथ-पाँव मार रहा था। नीलम्मा हँसकर कहती है-हमारा इधर में ऐसा किक मारा कि हमको नोवलजिन लेना पड़ा।…</span>
</div>
<div class="class63">
<span class="class-0">मुझे कोई सूई दी जा रही है, शायद!</span>
</div>
<div class="class63">
<span class="class-0">उमा इस तरह घबराकर मुझे क्यों देख रही है? ऐसी घबराहट उसके चेहरे पर जीवन में कभी नहीं देखी। रुंधे गले से पूछ रही है मुझसे-की होये छे? ऐसा क्यों कर रहे हो? कैसा लग रहा है? बोलो ना…बोलते क्यों नहीं…बाबू…शिबू बाबू रे…!</span>
</div>
<div class="class63">
<span class="class-0">उमा हठात् चीख पड़ती है। लगा, आकाश चरचराकर फट गया। तारे झड़ रहे हैं झहर-झहर-माँ गो-ओ-ओ! आमार सर्वनाश कोरो नां…आमार केउ नई… डॉक्टर बाबू! मेरा कोई नहीं इसके सिवा…हाहाहाहा…डॉक्टर बाबू!…</span>
</div>
<div class="class63">
<span class="class-0">मैं सब कुछ देख रहा हूँ। सब कुछ सुन रहा हूँ। पर कुछ कह नहीं पा रहा। नीलम्मा उमा को दोनों हाथों से पकड़कर उठाती हुई समझा रही है-एक नया ड्रग दिया गया था, उसी का रिएक्शन हुआ है। अभी ठीक हो जाएगा। सूई पड़ा है…</span>
</div>
<div class="class63">
<span class="class-0">सर्जन अजय की झिड़की सुनाई पड़ती है-उमा! यह क्या हो रहा है?</span>
</div>
<div class="class63">
<span class="class-0">–मेरा शिबू बोलता क्यों नहीं, डॉक्टर?</span>
</div>
<div class="class63">
<span class="class-0">–बोलेगा…अभी बोलेगा…तुम चुप रहो।</span>
</div>
<div class="class63">
<span class="class-0">–अच्छा, मैं चुप रहूँगी! मैं चुप हूँ।</span>
</div>
<div class="class63">
<span class="class-0">हार्ट स्पेशलिस्ट डॉक्टर श्रीवास आए हैं। उनकी सफेद लम्बी दाढ़ी को देखकर मुझे कविराज चक्रवर्ती की याद आती है। कविराज चक्रवर्ती सूंघ करके ही रोग का निदान करते थे। डॉक्टर श्रीवास भी दूर से ही मुझे देखकर कहते हैं-हार्ट नॉर्मल है।…</span>
</div>
<div class="class63">
<span class="class-0">मेडिसिन के डॉक्टर दास आए। वे भी मुझे दूर से देखते हैं। कोई मुझे छूता तक नहीं। वे मुझसे बोलने को कह रहे हैं। मैं हाथ के इशारे से कहता हूँ…आवाज़ नहीं निकल रही! डॉक्टर दास कहते हैं-हाँ, रिएक्शन ही हुआ है।</span>
</div>
<div class="class63">
<span class="class-0">मैं जानता हूँ, मैंने देखा है, कंठ के कैंसर में ऐसा ही होता है। बोली अचानक बन्द हो जाती है। यदि बोली नहीं लौटी, तो! वोकल कार्ड डैमेज तो नहीं हो गया? मैं डॉक्टर से पूछना चाहता हूँ-डॉक्टर?…</span>
</div>
<div class="class63">
<span class="class-0">सभी के मुँह से एकसाथ एक स्वर से निकल पड़ा-आ गई!</span>
</div>
<div class="class63">
<span class="class-0">बिजली गुल होने के बाद जब लौटती है, तो लोगों के मुँह से इसी तरह एक स्वर से निकल पड़ता है-आ गई!</span>
</div>
<div class="class63">
<span class="class-0">किन्तु उमा को विश्वास नहीं हो रहा है। वह मेरे पास आकर पूछती है-बोली तो, मैं कौन हूँ?</span>
</div>
<div class="class63">
<span class="class-0">मुझे हँसी आ गई। मैंने पूछा-यह सब सपना तो नहीं?</span>
</div>
<div class="class63">
<span class="class-0">–तोमार की मने हाय?-उमा पूछती है।</span>
</div>
<div class="class63">
<span class="class-0">मैं करवट लेने की चेष्टा करता हूँ। उमा मना करती है…पेट के बीचोंबीच भीषण यन्त्रणा…यह क्या…मेरे पेट पर भारी क्या लदा है? ज़रा भी हिल-डुल नहीं सकता। या नीलम्मा ने सचमुच मुझे पलंग से बाँध दिया है?</span>
</div>
<div class="class63">
<span class="class-0">पटना टाइम्स का स्टाफ रिपोर्टर मितल आया है। उमा से वह कुछ पूछता है। उमा कहती है-ऑपरेशन के ठीक दस घंटा बाद, अभी कुछ देर पहले होश में आए हैं। अब ठीक हैं।</span>
</div>
<div class="class63">
<span class="class-0">–ऑपरेशन? किसका ऑपरेशन? कब हुआ मेरा ऑपरेशन?</span>
</div>
<div class="class63">
<span class="class-0">उमा चुपचाप मुसकराती है-डॉक्टर अजय दस घंटे के बाद अभी डेरे पर गए हैं!</span>
</div>
<div class="class63">
<span class="class-0">–और डॉक्टर श्रीवास, डॉक्टर दास? वे कब गए?</span>
</div>
<div class="class63">
<span class="class-0">उमा अचरज से पूछती है-डॉक्टर श्रीवास और डॉक्टर दास? वे यहाँ कब आए?</span>
</div>
<div class="class63">
<span class="class-0">मैं पूछता हूँ-मेरी आवाज़ फटे झाँझ की तरह सुनाई पड़ती है?</span>
</div>
<div class="class63">
<span class="class-0">–नहीं तो !</span>
</div>
<div class="class63">
<span class="class-0">–मुझे ड्रग रिएक्शन हुआ था न? मेरी बोली अचानक बन्द हो गई थी न?</span>
</div>
<div class="class63">
<span class="class-0">–तुम तो दस घंटे से अज्ञान थे।</span>
</div>
<div class="class63">
<span class="class-0">–और, नीलम्मा? बुलाओ न उसे एक बार !</span>
</div>
<div class="class63">
<span class="class-0">–कौन नीलम्मा?-उमा को फिर अचरज होता है।</span>
</div>
<div class="class63">
<span class="class-0">मैं अपनी देह में चिकोटी काटकर देखता हूँ, मैं हूँ, या मैं भी नहीं हूँ। नहीं, मैं हूँ। सपना नहीं यह अब…मैं सपना नहीं। किन्तु, फिर शंका होती है। फिर पूछता हूँ, डरते-डरते-अच्छा, उमा, पुष्पलाल उस सामने वाले वार्ड में ही मरा था न?</span>
</div>
<div class="class63">
<span class="class-0">इस बार उमा तनिक झंझलाई-कौन पुष्पलाल? पता नहीं, क्या-क्या बोल रहे हो! बोली मत। डॉक्टर ने मना किया है।</span>
</div>
<div class="class63">
<span class="class-0">मुझे अब विश्वास हो रहा है, यह सपना ही है। और इस सपने से अब निस्तार नहीं, छुटकारा नहीं! क्या होगा छुटकारा पाकर? अच्छा हो, गंगा के किनारे चलकर, पानी में अपनी काया को एक बार जी भर निहारते हुए, इस सुन्दर आवरण की स्तुति करूं। जीवन-भर दुनिया की हर चीज़ और हर व्यक्ति में अपना प्रतिबिम्ब खोजता रहा, देखता रहा, मुग्ध होता रहा…नारसिसस? नॉनसेंस! सपने में एक बार गाकर देखना चाहता हूँ, मेरी आवाज़ कहाँ तक पहुँचती है। गंगा के उस पार…सफेद बालुचरों के पार, हरे-भरे खेतों के ऊपर उड़ती हुई…अथवा अतल जल में बजने वाले साइनर की तरह, अगाध जल के नीचे की ओर, घुटती हुई!…</span>
</div>
<div class="class67">❏❏❏</div>
</body>
</html>
