<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0004</title>
<link rel="stylesheet" type="text/css" href="stylesheet.css" />
</head>
<body>
<div id="toc2_______" class="class59">भूमिका</div>
<div class="class61">‘मेरी प्रिय कहानियाँ’ पुस्तकमाला के अन्तर्गत संकलित इन नौ कहानियों के अलावा मेरी अन्य कहानियाँ मुझे तनिक भी अप्रिय नहीं। अपनी कोई रचना मुझे कभी अप्रिय नहीं लगी…नहीं लगती। कोई ‘प्रियतर’ अथवा ‘प्रियतम’, ‘प्रियतमा’ भी नहीं। इसका कोई कारण–शो कॉज़ (<span xml:lang="en" lang="en">show cause</span>
)–नहीं बतला सकूंगा। क्योंकि जानता नहीं!…</div>
<div class="class63">
<span class="class-0">मेरे अशिक्षित कथाकार के लिए अपनी रचनाओं की लम्बी भूमिका बहुत ही कठिन और अप्रिय लेखन है। ऐसे अवसरों पर व्यर्थ पांडित्य–प्रदर्शन की हास्यास्पद प्रचेष्टा के बदले मैंने सदा साफ़गोई का सहारा लिया है। कवि शमशेर बहादुर सिंह की इस प्रसिद्ध पंक्ति को दुहराया किया है–“बात बोलेगी, मैं नहीं! राज़ खोलेगी, बात ही…मैं नहीं!…”</span>
</div>
<div class="class63">
<span class="class-0">मेरे साधारण पाठक मेरी ऐसी स्पष्टवादिता अथवा सपाटबयानी से सदा सन्तुष्ट हुए हैं। और साहित्य के राज़दार पंडित-कथाकार-आलोचकों ने हमेशा नाराज़ होकर मुझे ‘एक जीवनदर्शनहीन-अपदार्थ-अप्रतिबद्ध-व्यर्थ रोमांटिक प्राणी’ प्रमाणित किया है।…सारे तालाब को गंदला करनेवाला जीव! इसके बावजूद कभी मुझसे इससे ज़्यादा नहीं बोला गया कि अपनी कहानियों में मैं अपने को ही ढूँढ़ता फिरता हूँ : अपने को, अर्थात् आदमी को।…बंगला में एक मुहावरा प्रचलित है–“पेटे बोमा मारलेऊ मुख दिये ‘क’ बेरूबे ना” अर्थात् पेट पर बम मारने पर भी मुँह से ‘क’ नहीं निकलेगा। हो, तब तो निकले! तब भी, अपनी कई कहानियों के बारे में मुझे कई प्रतिष्ठित पत्रिका के मित्र सम्पादकों को बज़ाप्ता हलफ़नामा लिखकर देना पड़ा है। (तब समझा कि पेट पर बम कैसे मारा जाता है और अपने को ढूँढ़ना इतना खतरनाक काम है!) ईमान से, धरम से, जो कह रहा हूँ सच कह रहा हूँ, कि जो लिखा है सो झूठ लिखा है, यानी इस कहानी के सभी स्थान-पात्र और घटनाएँ सरासर कपोल-कल्पित हैं…कि किसी राष्ट्र, देश, धर्म, जाति, सम्प्रदाय, समाज, पार्टी, वर्ग या व्यक्तिविशेष के विरुद्ध घृणा या विद्वेष फैलाने के उद्देश्य से यह कहानी नहीं लिखी गई है।</span>
</div>
<div class="class63">
<span class="class-0">फिर भी, यानी शपथपूर्वक कहने के बाद भी, मित्र सम्पादकों ने कहानियों की कई पंक्तियों को आपत्तिजनक मानकर काट दिया और कई शब्दों के बदले अपने ‘श्लील शब्द’ देकर ही छापा।…इस संकलन में मैंने उन कटी पंक्तियों को जोड़ दिया है और सही शब्दों को मूल स्थानों पर फिर से स्थापित कर दिया है।</span>
</div>
<div class="class67">–<span class="class1513-1">फणीश्वरनाथ ‘रेणू’</span>
</div>
<div class="class61">20/30 राजेन्द्रनगर</div>
<div class="class61">पटना-16</div>
<div class="class71">(<span class="class1514">vi</span>
)</div>
</body>
</html>
