<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0013</title>
<link rel="stylesheet" type="text/css" href="stylesheet.css" />
</head>
<body>
<div id="toc11_________" class="class96">अगिनख़ोर</div>
<div class="class61">
<span class="class1510">सू</span>
र्यनाथ बाहर जाने के लिए तैयार हो रहा था। पत्नी ने टोक दिया, “कहाँ जा रहे हो? अभी दस बजे आभा का बेटा आएगा।”</div>
<div class="class63">
<span class="class-0">सूर्यनाथ कुतें का बटन लगा रहा था। उसका हाथ रुक गया। याद आई। कल रात को घर लौटने पर पत्नी ने कहा था, “जानते हो, आज आभा का बेटा अचानक बाज़ार में मिला…अरे! आभा की याद नहीं?…तुम्हारी दुलारी आभारानी राय। और, उसका बेटा माने, वही बेटा?”</span>
</div>
<div class="class63">
<span class="class-0">सूर्यनाथ ने पूछा था, “देखने में कैसा है?…मेरा मतलब है कि चेहरा किससे मिलता-जुलता है? एंबुलेंस ड्राइवर से या उस कपड़े की दूकान के बूढ़े मालिक से… ?”</span>
</div>
<div class="class63">
<span class="class-0">पत्नी बोली थी, “मैंने उतना खयाल करके नहीं देखा। कल सुबह दस बजे वह आएगा। देखकर मिल लेना, किससे मिलता है, किससे नहीं”</span>
</div>
<div class="class63">
<span class="class-0">”लेकिन तुम तो बाहर निकल रही हो।” कुर्ता उतारते हुए सूर्यनाथ बोला।</span>
</div>
<div class="class63">
<span class="class-0">“वह तुमसे मिलने आ रहा है। कह रहा था, उनकी एक ‘इनफ़ार्मेशन’ देना है।” वह मुस्कराती हुई बोली, “अरे! उस लड़के ने तो मुझे कल अजीब हैरत में डाल दिया, कुछ देर के लिए। अचानक, न जाने किधर से आकर बीच राह में खड़ा हो गया–‘आप अन्नपूर्णा मौसी हैं न? मुझे पहचानिए तो, मैं कौन हूँ…” फिर खुद ही बोला, ‘पहचानिएगा कैसे? कभी देखा तो नहीं। मैं आपकी आभारानी का बेटा हूँ…’ मैं तो अवाक्!”</span>
</div>
<div class="class63">
<span class="class-0">“आपकी दुलारी आभारानी नहीं कहा?” सूर्यनाथ ने व्यंग्य किया। अन्नपूर्णा वर्किग वीमेंस एसोसिएशन की गश्ती चिट्ठी अपने बैग में डालती हुई बोली, ‘मेरी या तुम्हारी दुलारी?”</span>
</div>
<div class="class63">
<span class="class-0">“तुम्हारी।”</span>
</div>
<div class="class63">
<span class="class-0">“बेकार की बातें मत करो।” अन्नपूर्णा अर्थपूर्ण हँसी हँसकर बाहर चली गई। जाते-जाते कह गई, “लड़का पहली बार आ रहा है। बिस्कुट हैं, मिठाई है…जलपान करा देना।”</span>
</div>
<div class="class63">
<span class="class-0">पत्नी चली गई। सूर्यनाथ के मन के पर्दे पर, सत्रह-अठारह साल पहले की कई स्मरणीय घटनाओं, मुहूर्त और क्षणों की तस्वीरें फ्लैशबैक के रूप में उभरने लगीं…</span>
</div>
<div class="class63">
<span class="class-0">…उस बार अन्नपूर्णा मेटरनिटी सेंटर की ऑनरेरी सेक्रेटरी चुनी गई थी। सो, घर में अक्सर लेडी हेल्थ विज़िटर, नर्स, मिडवाइफ़ और ट्रेनिंग के सिलसिले में लड़कियाँ आती रहतीं। बाद में अन्नपूर्णा ने उन्हें मना कर दिया था।</span>
</div>
<div class="class63">
<span class="class-0">…किन्तु, आभारानी राय जब सेंटर में ट्रेनिंग लेने के लिए दाखिल हुई, तो अन्नपूर्णा स्वयं उसे अपने साथ डेरे पर ले आई थी, एक दिन, “लो, अब कितना सुनोगे बंगला कीर्तन…यह आभारानी राय है। हमारे सेंटर में ट्रेनिंग लेने आई है। रिफ्यूजी नहीं, बेचारी विडो है। कीर्तन बहुत सुन्दर गाती है।”</span>
</div>
<div class="class63">
<span class="class-0">“श्यामा संकीर्तन या…” सूर्यनाथ ने पूछा, तो आभारानी ने धीमे स्वर में जवाब दिया था, “कृष्ण कीर्तन!”</span>
</div>
<div class="class63">
<span class="class-0">सूर्यनाथ ने आँखें उठाकर गौर से आभा के ललाट को देखा। भरी जवानी में विधवा होने वाली उसकी कई परिचित लड़कियों के ललाट भी ठीक ऐसे ही… लेकिन चेहरे पर प्रचुर लावण्य देखकर उसने कहा था, “यथायोग्य नाम है आपका।”</span>
</div>
<div class="class63">
<span class="class-0">अन्नपूर्णा से पहले, सूर्यनाथ के वक्तव्य का अर्थ आभा ने ही समझा था। वह तनिक विहंसकर बोली थी, “आपनि कोबि मानुष आप कवि ठहरे।”</span>
</div>
<div class="class63">
<span class="class-0">“किसने कहा कि मैं कवि हूँ? श्रीमती अन्नपूर्णा ने?”</span>
</div>
<div class="class63">
<span class="class-0">अन्नपूर्णा हँसती हुई आई, “नहीं, मैंने कवि नहीं, साहित्यिक कहा था।”</span>
</div>
<div class="class63">
<span class="class-0">“एकई कथा…एक ही बात है।”</span>
</div>
<div class="class63">
<span class="class-0">“एकई कथा’ कहते समय आभारानी ने अपनी दाहिनी आँख की पपनियों को जिस तरह मूंदा, उसे सिर्फ सूर्यनाथ ने ही देखा और समझा था।</span>
</div>
<div class="class63">
<span class="class-0">आभा के जाने के बाद अन्नपूर्णा बोली, “ विधवा नही, बेचारी परित्यकता… है। स्वामी ने छोड़ दिया…”</span>
</div>
<div class="class63">
<span class="class-0">सूर्यनाथ ने ठीक आभारानी की तरह दाहिनी आँख की पलकों को दबाकर कहा था, “एकई कथा।”</span>
</div>
<div class="class63">
<span class="class-0">“कैसे एक ही बात हुई?”</span>
</div>
<div class="class63">
<span class="class-0">“अगर स्वामी इसे छोड़ नहीं देता, तो बेचारा मर ही जाता और यह विधवा हो जाती।” सूर्यनाथ के कहने के ढंग से ऐसा लगा मानो वह आभा को भली-भाँति पहचानता है। अन्नपूर्णा पूछ बैठी थी, “तुम पहले से ही जानते ही इसको? उधर ही कहीं, माने…। पूर्णियां-सहरसा की ओर रहती है किसी कस्बे में…।”</span>
</div>
<div class="class63">
<span class="class-0">“कहीं की भी हो। यह किसी की पत्नी होकर रहने के लिए पैदा ही नहीं हुई। देखा नहीं, कैसा ‘सखि-सखि’ भाव है स्वभाव में। यह किसी की ‘सखि’ होकर ही रह सकती है।” कहकर सूर्यनाथ हँसने लगा था।</span>
</div>
<div class="class63">
<span class="class-0">पति की ऐसी कुटिल हँसी देखकर अन्नपूर्णा को संदेह हुआ था, निश्चय ही किसी ‘असभ्य’ बात की ओर संकेत किया है, “क्या मतलब?”</span>
</div>
<div class="class63">
<span class="class-0">“श्रीमती जी, मतलब समझाने के लिए आपको सम्पूर्ण ‘वैष्णव साहित्य सुनाना पड़ेगा।”</span>
</div>
<div class="class63">
<span class="class-0">“सखि होकर ही रह सकती है-इसका क्या मतलब?”</span>
</div>
<div class="class63">
<span class="class-0">सूर्यनाथ समझ गया था, अन्नपूर्णा को शंका हो रही है कि बात उसकी होस्टल के दिनों की सखि ओलिव डाइसन को ‘छुआ’ कर कही गई है। और, ऐसी बात की भनक पाकर ही वह इस तरह नाराज़ हो जाती है कि सूर्यनाथ घंटों आरजू-मिन्नत करके, किस्म-किस्म की कस्में खाकर भी उसको मना नहीं पाता है। इसलिए उसने सहज ढंग से कहा था, “सखि का अर्थ मित्र होता है न? मेरा मतलब है कि इस किस्म की लड़की पुरुष के साथ मित्र की हैसियत से ही रह सकती है।”</span>
</div>
<div class="class63">
<span class="class-0">अन्नपूर्णा उस रात को तुरन्त ही सहज हो गई थी। लेकिन, उसने दूसरा सवाल किया था, “तुमने यह क्यों कहा कि अगर स्वामी इसको नहीं छोड़ देता, तो बेचारा मर जाता…”</span>
</div>
<div class="class63">
<span class="class-0">“कपाल देखकर मैंने कहा।”</span>
</div>
<div class="class63">
<span class="class-0">“बड़े आए है सामुद्रिक बघारने वाले।”</span>
</div>
<div class="class63">
<span class="class-0">“त्रिभुजाकार ऊँचा कपाल और चमकती हुई माँग…और ऐसी देह की बनावट जिसकी हो, तनिक अधिक ‘एनर्जेटिक’ होती है…मत्ता, प्रमत्ता, अतिमत्ता, महामता!”</span>
</div>
<div class="class63">
<span class="class-0">“ए! आभा ने जो ‘कवि मानुष’ कहा था, उसका तात्पर्य तुमने समझा था?”</span>
</div>
<div class="class63">
<span class="class-0">“कवि मानुष माने रसिक पुरुष।”</span>
</div>
<div class="class63">
<span class="class-0">“जी नहीं, उसका तात्पर्य इसके अलावा भी-इससे आगे भी कुछ था… साहित्यिक लोग ज़रा चरित्रहीन होते हैं, यह दुनिया-जहान जानती है।”</span>
</div>
<div class="class63">
<span class="class-0">“ज़रा नहीं, पूरे।” सूर्यनाथ ने एपूवर यानी मुखबिर की मुद्रा बना कर कबूल किया था।</span>
</div>
<div class="class63">
<span class="class-0">उस रात को बहुत देर तक दोनों एक-दुसरे को गुदगुदाकर हँसाते-चिढ़ाते जगे रहे थे…</span>
</div>
<div class="class63">
<span class="class-0">…और हरिसभा की वह शाम !</span>
</div>
<div class="class63">
<span class="class-0">पहली बार हरिसभा में आभारानी का कीर्तन सुनकर सूर्यनाथ और अन्नपूर्णा सचमुच मन्त्रमुग्ध हो गए थे…किन्तु जब आभा ने उनके घर पर आकर कीर्तन और ठाकुरबाड़ी में ही सुनना अच्छा लगता है।”</span>
</div>
<div class="class63">
<span class="class-0">अन्नपूर्णा की चतुराई को चतुर आभा ताड़ गई थी और मन-ही-मन दाँत-पर-दाँत रखकर पीसती रही थी।</span>
</div>
<div class="class323">एक दिन आभा बाज़ार की झोली में हाथ लटकाकर आई, “दीदी…मैं अपनी दीदी और जमाय बाबू को एक विशेष ‘मेनू बनाकर खिलाने आई हूँ। विद ड्रयू रेसपेक्ट आई बेग…”</div>
<div class="class63">
<span class="class-0">उस दिन आभा ने बहुत जतन से ‘मलाई करी’ बनाकर सूर्यनाथ और अन्नपूर्णा को चखाई थी। सूर्यनाथ ने चखकर चटखारे लेते हुए कुछ कहने की मुद्रा बनाई। अन्नपूर्णा ने प्यार-भरी झिड़की दी थी, ‘मैं जानती हूँ, आप क्या कहना चाहते हैं। कहेंगे–‘चोमोत्कार’, यही न?”</span>
</div>
<div class="class63">
<span class="class-0">“नहीं, एकदम नहीं। मैं कहना चाहता था, ‘भीषीण सुंदोर, लेकिन अब आपने टोक दिया, तो कहूँगा, ‘अपूर्बो…”</span>
</div>
<div class="class63">
<span class="class-0">कच्चे नारियल की गरी को पीसकर दूध निकाला गया और उसमें रोहित मत्स्य के कटकशून्य खंड…सूर्यनाथ ने बंगाली वैष्णव सम्प्रदाय की भाषा में कहा था ‘अहा! ऐ तो क्षीरसागरे स्वयं भगवान मत्स्यावतार…”</span>
</div>
<div class="class63">
<span class="class-0">‘जमाय बाबू! आप रसिक ही नहीं, सुरसिक हैं।”</span>
</div>
<div class="class63">
<span class="class-0">‘सुरसिक नहीं, चटोर और पेटू। एक बार दिल्ली में इसी तरह आकंठ ठूँसकर…”</span>
</div>
<div class="class63">
<span class="class-0">सूर्यनाथ ने डकार लेते हुए कहा था, ‘अवस्थी जी के घर? हाँ, ऐसा ही भूरि-भोजन-और, वहाँ भी कई व्यंजन और पकवान अवस्थी जी की साली ने बनाए थे। ठीक इसी तरह परोसकर खिलाया था…उसी बार अवस्थी जी ने बताया था, साली को संस्कृत में ‘केलिकुंजिका’ भी कहा जाता है।”</span>
</div>
<div class="class63">
<span class="class-0">अन्नपूर्णा हँसकर बोली थी, ‘सावधान, आभा!”</span>
</div>
<div class="class323">हँसी के हिलोर पर सुपरइंपोज़ होती है, वर्षा की एक शाम।</div>
<div class="class63">
<span class="class-0">…भीगती हुई आभा अकेली आई थी, ‘दीदी! दीदी नहीं हैं घर में?”</span>
</div>
<div class="class63">
<span class="class-0">सूर्यनाथ ने अचरज से पूछा था, “अरे आप नहीं गई?…आपको साथ नहीं ले गई अन्नपूर्णा? आज वर्किंग वीमेंस के लिए ‘चैरिट शो’ है न।“</span>
</div>
<div class="class63">
<span class="class-0">‘मेरी आज ‘आफ्टरनून ड्यूटी’ थी। मैं एकदम भीग गई हूँ जमाय बाबू…”</span>
</div>
<div class="class63">
<span class="class-0">बाथरूम से अन्नपूर्णा की साड़ी और अंगिया पहनकर आभा बाहर निकली। सूर्यनाथ हाथ में चाय की प्याली लेकर खड़ा था, ‘चाय नहीं। गुलबनफसा का काढा, अदरक और निंबू के रस के साथ…बहुत जोरो का फ्लू हुआ है,चारो ओर | गटगटाकर पी जाइए और निश्चिन्त रहिए…”</span>
</div>
<div class="class63">
<span class="class-0">आभा ने चखकर देखा था, सचमुच काढ़ा ही है। सूर्यनाथ पूछ बैठा था, “आपको किस चीज़ का सन्देह हुआ? बतलाइए न…”</span>
</div>
<div class="class63">
<span class="class-0">“सुनीए, आप मुझे यह आप-आप क्यों केहते है?” आभा तूनुककज बोली थी।</span>
</div>
<div class="class63">
<span class="class-0">“आपको सन्देह हुआ कि चाय में कोई नशा मिला दिया है, मैंने?”</span>
</div>
<div class="class63">
<span class="class-0">“आप लोगों का क्या विश्वास! आप लोग सब कुछ कर सकते हैं।” वह हलाल करने वाली हँसी हँसकर सूर्यनाथ को देखती रही।</span>
</div>
<div class="class63">
<span class="class-0">“लेकिन आप में साहस तो कम नहीं।”</span>
</div>
<div class="class63">
<span class="class-0">“मुझे आप कहिएगा, तो जवाब नहीं दूँगी।”</span>
</div>
<div class="class63">
<span class="class-0">सूर्यनाथ उसके पास आकर बैठ गया था। वह बालों को पीठ पर बिखेरकर सुखा रही थी। आभा अचानक पूछ बैठी थी, ‘सचमुच चाय में और कुछ नहीं मिलाया था। आपने…तब मेरी देह इस तरह झनझना क्यों रही है? सिर चकरा रहा है।”</span>
</div>
<div class="class63">
<span class="class-0">सूर्यनाथ ने रॉ टी में गुलबनफसा, नींबू और अदरक के रस के सिवा और कुछ नहीं मिलाया है। इसके बावजूद यदि आभा पर नशा सवार हो गया है तो सूर्यनाथ उसे विश्वास दिलाने की चेष्टा क्यों करे?</span>
</div>
<div class="class63">
<span class="class-0">“आभारानी!”</span>
</div>
<div class="class63">
<span class="class-0">आभा ने सफल अभिनेत्री की तरह सूर्यनाथ के कन्धे पर अपना सिर रख दिया था। सूर्यनाथ की देह अचानक तप उठी थी। स्वचालित यन्त्र की तरह उसकी भुजाओं ने आभा को जकड़ लिया। बाहर आकाश में बिजली कौंधी थी। मेघ गर्जन हुआ था और सूर्यनाथ का तृप्त शरीर तत्काल ठंडा हो गया था। वह छिटककर आभा से अलग हो गया था। आभा अस्फुट स्वर में बोली थी, “कोई नहीं-हवा से खिड़की का पल्ला खुल गया है। सूर्योदय…जमाय बाबू…आप कहाँ चले गए…?”</span>
</div>
<div class="class63">
<span class="class-0">इस घटना के बाद आभा ने सूर्यनाथ से बोलना बन्द कर दिया। और कई दिनों के बाद अन्नपूर्णा ने उसको अपने घर आने को मना कर दिया था। पड़ोस की बुढ़िया महरी ने फिसफिसाकर अन्नपूर्णा से कहा था, “ऊ छौंड़िया ‘छिनार’ है, बहूजी ! घर में उसकी आवाज़ाही बन्द कर दो…”</span>
</div>
<div class="class63">
<span class="class-0">अपमानिता आभा ने अपना तबादला मंगला तालाब सेन्टर में करवा लिया । इसके बाद वह जब कभी अन्नपूर्णा के सेन्टर में किसी काम से आती अन्नपूर्णा को नमस्कार तक नहीं करती थी।</span>
</div>
<div class="class63">
<span class="class-0">दस-ग्यारह महीने के बाद एक शाम को आभा अचानक आई। अन्नपूर्णा के पैर छूकर प्रणाम किया। अन्नपूर्णा ने प्रसन्न होकर कहा था “पास कर गई न?”</span>
</div>
<div class="class63">
<span class="class-0">आभा ने सिर झुकाकर ही जवाब दिया था, “जी, दीदीजी!”</span>
</div>
<div class="class63">
<span class="class-0">उसी रात को अन्नपूर्णा ने सूर्यनाथ को बताया था, “तुमने ठीक ही कहा था। अरे, इस लड़की का साहस तो देखी। छह महीने का पेट लेकर बिना लाज-भय के घूम रही है। छि: छि:, अब गिराना चाहती है। रो रही थी किसी तरह ‘उद्धार’ करवा दीजिए…डांटकर भगाती नहीं, तो अभी घंटों घुनघुनाकर रोती रहती।”</span>
</div>
<div class="class63">
<span class="class-0">सूर्यनाथ ने कहा था, “मैंने एंबुलेंस के ड्राइवर के साथ कई बार सिनेमा हाल में देखा है…”</span>
</div>
<div class="class63">
<span class="class-0">अन्नपूर्णा बोली, “वह कहती है कि कपड़े की दूकान के बूढ़े मालिक ने फुसलाकर उसका सर्वनाश कर दिया है…”</span>
</div>
<div class="class63">
<span class="class-0">सूर्यनाथ कुछ कहना चाहता था। किन्तु अन्नपूर्णा कहती गई, ‘यह तो भला हुआ कि उसने यहाँ से अपना तबादला करवा लिया, नहीं तो और न जाने किस-किस का नाम बदनाम करती।”</span>
</div>
<div class="class63">
<span class="class-0">सूर्यनाथ चाहकर भी कुछ नहीं बोल सका था। अन्नपूर्णा एक उदासी-सी हँसी हँसकर बोली थी, ‘वह जो गाती थी न-मरिबी मरिबो सखि निश्चय मरिबो…” अब सचमुच मरेगी निगोड़ी!”</span>
</div>
<div class="class63">
<span class="class-0">किन्तु आभारानी राय मरी नहीं थी। होली फेमिली हॉस्पिटल में पुत्र-रत्न को जन्म देकर न जाने कहाँ चली गई। ‘मदर’ के नाम एक पुज़ा लिख गई थी…</span>
</div>
<div class="class63">
<span class="class-0">…और, आभारानी का वही बेटा आज सूर्यनाथ को एक आवश्यक समाचार देने के लिए आ रहा है।</span>
</div>
<div class="class63">
<span class="class-0">सूर्यनाथ के मन के पर्दे पर लावण्यमयी आभारानी का मुखड़ा उभरकर स्थिर हो जाता है। आज पृष्ठभूमि कीर्तन के आलाप से मुखरित–‘आमार…सकलि…गरल…भले…’</span>
</div>
<div class="class63">
<span class="class-0">‘गें-ए-कू-गेंक्-गें-ए-क्…!’</span>
</div>
<div class="class63">
<span class="class-0">बजर अस्वाभाविक सुर में बज उठा। लगता है, कोई खिलवाड़ कर रहा है। सूर्यनाथ ने विरक्त मुद्रा के साथ दरवाज़ा खोला। बजर के बटन पूर्ववत् दबा-दबाकर बजाता, वह हँस रहा था, “हाउ फेंटास्टिक !…मैं आभारानी का बेटा…”</span>
</div>
<div class="class63">
<span class="class-0">“अन्दर आ जाइए।”</span>
</div>
<div class="class63">
<span class="class-0">गेहुआं रंग, दुबली-पतली काया, मंझोला कद और बिखरे हुए भूरे बाल…मुखश्री ठीक आभारानी की…ठीक, आभारानी पर पड़ा है उसका बेटा…”</span>
</div>
<div class="class63">
<span class="class-0">अन्दर आकर उसने कहा–“मैं पाँव या घुटना अथवा कोई अन्य अंग छूकर किसी को नमस्कार नहीं करता। दरअसल, में किसी को अभिवादन करता ही नहीं। आप बुरा मानें या भला-ठेंगे से। आइकू स्ला !</span>
</div>
<div class="class63">
<span class="class-0">सूर्यनाथ के पीछे-पीछे वह बैठक में गया। कमरे में पहुँचते ही उसने ठहाका लगाया, “साहब…आप तो ऐसी तैयारी करके–सज-धजकर बैठे हैं, मानो कोई आपका सचित्र इंटरव्यू लेने को आ रहा हो-आइक्-स्ला-इधर तो लगातार आपकी कई भेंट-वार्ताएँ प्रकाशित हुई हैं। जी अघाया नहीं, शायद? लेकिन मैं आपसे कोई-आइकू-स्ला-साहित्यिक अथवा अखबारी मुलाकात के लिए नहीं आया। और, आपका और आपकी पीढ़ी का कूड़ा-कचड़ा-आइक्-स्ला-साहित्य मैं नहीं पढ़ता। लेकिन बिना पढ़े ही कह सकता हूँ कि आपकी पूरी पीढ़ी मुर्दा हो चुकी है… कमर्शियल चीजें मैं नहीं पढ़ता। इट्स नॉसिएटिंग-आइकू-स्ला-निराश मत होइएगा। मैं आपको एक सूचना-मात्र देने आया हूँ।”</span>
</div>
<div class="class63">
<span class="class-0">सूर्यनाथ अप्रतिभ होकर मुस्कराने की चेष्टा करता रहा। उसने पूछा–“आप बीच-बीच में वह कौन-सा शब्द…यह ‘आइक-स्ला’ क्या है…?”</span>
</div>
<div class="class63">
<span class="class-0">“यह मेरे व्यक्तिगत शब्द-भंडार का शब्द है, जिसका अर्थ कुछ भी हो सकता है।” उसने सोफे पर बैठते हुए लापरवाही से कहा।</span>
</div>
<div class="class63">
<span class="class-0">उसने कमरे की दीवारों पर नज़र डाली और एक कुटिल हँसी हँसकर बोल पड़ा, “हाउ डिसगस्टिग-आइकू-स्ला–आपने तो अपनी छाया-छवियों, अभिनन्दन पत्र, उपाधि और ‘सर्टिफ़िकेट आफ़ मेरिट’ की अच्छी-सी प्रदर्शनी लगा रखी है… कमरे में दाखिल होते ही आगंतुक को आपका व्यक्तित्व तेंदुए की तरह उछलकर दबोच डालता होगा। है न? उद्देश्य ही यही होगा। लेकिन एक बात पूछूँ ? आपको स्वयं यह सब वलगर नहीं लगता?”</span>
</div>
<div class="class63">
<span class="class-0">सूर्यनाथ ने संक्षिप्त उत्तर दिया, “एकदम नहीं।”</span>
</div>
<div class="class63">
<span class="class-0">आइक्-स्ला–क्यों लगेगा ? पेशे का सवाल है न। कमर्शियल लेखकों की मजबूरी…लेकिन, आपके साहित्य के बारे में कुछ नहीं बोलूंगा। और अगर बोलने लगूँ, तो मना कर दीजिएगा।”</span>
</div>
<div class="class63">
<span class="class-0">सूर्यनाथ के क्रमशः अप्रतिभ होते हुए चेहरे को देखकर उसका उत्साह बढ़ता जा रहा है। कहता है, मौसी बाहर गई है न? मैं जानता हूँ, वह आपको अकेला छोड़कर अक्सर बाहर निकल जाती है। मुझे सब पता है…आपका यह फ्लैट, इट्स एन आइडियल प्लेस फ़ॉर आत्मरित…आइक्-स्ला !</span>
</div>
<div class="class63">
<span class="class-0">सूर्यनाथ ने खखारकर गला साफ़ करते हुए कहा, “तो आप आभारानी राय के पुत्र हैं?”</span>
</div>
<div class="class63">
<span class="class-0">उसने लापरवाही से कहा, “हूँ। फिलहाल, धनबाद में रहता हूँ। मेरे कई नाम हैं। कोई नाम छदम् नहीं, सभी असली नाम। अभी मैं आपसे अपने सूतपुत्र नाम के अनुसार बातें कर रहा हूँ।”</span>
</div>
<div class="class63">
<span class="class-0">सूर्यनाथ हँसने की चेष्टा करके भी नहीं हँस सका। सूतपुत्र ने अपना वक्तव्य जारी रखा, मेरा कवि नाम है–आइक्—स्ला–शिवलिंगा।”</span>
</div>
<div class="class63">
<span class="class-0">सूतपुत्र शिवलिंगा ने सूर्यनाथ से पूछा, ‘क्यों, चौंक गए न?”</span>
</div>
<div class="class63">
<span class="class-0">“चौकॅगा क्यों? मेरे पड़ोस में ही निजलिंगा साहब रहते हैं।” सूर्यनाथ ने सप्रतिभ स्वर में कहा, “अब आप अपने आगमन का उद्देश्य बतलाएँ-आइक्-स्ला, यानी, कृपया।”</span>
</div>
<div class="class63">
<span class="class-0">सूतपुत्र ने कनखी निगाह से सूर्यनाथ को देखा। आभारानी ठीक इसी तरह पलकों को तनिक मूँदकर देखती थी। उसने कहा, “उद्देश्य अति शुभ है। आपको एक समाचार सुनाने आया हूँ। बस…”</span>
</div>
<div class="class63">
<span class="class-0">“आपकी माताश्री…</span>
</div>
<div class="class63">
<span class="class-0">“सूर्यनाथ के मुँह से बात छीनते हुए सूतपुत्र ने कहा, “आपकी केलिकुंजिका आभारानी का कोई समाचार मुझे नहीं मालूम। मेरे पास मेरी जन्मदायिनी की एक मोटी डायरी है–1955-56 की…होली फेमिली हॉस्पिटल की ‘मदर’ ने सहेजकर रख दी थी…समझे? ‘</span>
</div>
<div class="class63">
<span class="class-0">“समझा आइकू-स्ला। अब समाचार सुनाइए।” सूर्यनाथ के स्वर में दृढ़ता लौट आई थी।</span>
</div>
<div class="class63">
<span class="class-0">“समाचार सुनाने के पहले मैं यह देख लेना चाहता हूँ कि आपका मानसिक धरातल उस समाचार को ग्रहण करने योग्य है अथवा नहीं। देखिए, मैंने आपका लिटरेचर नहीं पढ़ा। इसलिए नहीं जानता कि आप किस कोटि के प्राणी हैं। किन्तु,यह मुझे मालूम है, आपकी पूरी पिढी इल्लिटरेट ओर हफलिटरेट है…सबसे पहले आपका कौतूहल मिटा दूँ। है न? तो होली फ़ेमिली हॉस्पिटल से यतीमख़ाना, वहाँ से टांटी झरिया, कलकत्ता, जबलपुर, इलाहाबाद आदि जगहों में मेरा बचपन बीता और जवानी आई। पढ़ाई-लिखाई जो हुई, बुरी नहीं हुई। कवि, कथाकार, नाटककार और चित्रकार हूँ। लेकिन, वे आपकी बुद्धि के बाहर की बातें हैं। आइकू-स्ला-मैं अभी धनबाद में हूँ और मज़े में हूँ और सानन्द अपना इस्तेमाल होने दे रहा हूँ… आपका बाथरूम किधर है?”</span>
</div>
<div class="class63">
<span class="class-0">सूतपुत्र लेवेटरी में बन्द हुआ। सूर्यनाथ को सहज और सबल होने का अवसर मिला। उसने लक्ष्य किया है, सूतपुत्र अब ‘आइक्-स्ला’ का व्यवहार क्रमश: कम करता जा रहा है।</span>
</div>
<div class="class63">
<span class="class-0">सूर्यनाथ ने समझ लिया-यह लड़का एक ‘वस्तु है, यानी चालू भाषा में जिसको ‘माल’ कहते हैं, उसके बाल, पोशाक, स्वास्थ्य सब कुछ ‘बीट’ और हिप्पियों से विपरीत हैं। लेकिन तेवर वही हैं। सूर्यनाथ को हँसी आई-आते ही तड़ातड़ चाबुक लगाए जा रहा है। पट्ठा। होना ही चाहिए-नेच्युरली…</span>
</div>
<div class="class63">
<span class="class-0">स्नानागार से बाहर निकलकर उसने कहा, ‘बाथरूप में जिन मासिक साहित्य’ भी प्रकाशित करें।…और एक बात! आपने देश-विदेश के इतने बिगब गर्स-आइक्-स्ला-सोकाल्ड वी.आ.पी. न, ज़ के साथ इतनी सारी तस्वीरें छपवाकर लटका रखी हैं चारों ओर। लेकिन…हाय नाट ए न्यूड? मैं कहूँ, आप अपनी एक नंगी-एकदम मादरज़ाद-खिचवाकर टाँग दें और उसके नीचे लिख दें–‘विद माइसेल्फ़!’ क्यों ठीक रहेगा न?”</span>
</div>
<div class="class63">
<span class="class-0">सूर्यनाथ समझ गया था-स्नानागार के बाहर निकलकर, बैठकखाने में पहुँचकर इस तरह असभ्यतापूर्वक पैंट के बटन लगाते हुए–यह ऐसी ही बातें करेगा। अत: मन्द-मन्द मुस्कराता रहा।</span>
</div>
<div class="class63">
<span class="class-0">तब उसने सूर्यनाथ को अप्रतिभ करने के लिए अपना सवाल छेड़ा</span>
</div>
<div class="class63">
<span class="class-0">“अच्छा, अब यह बताइए की आपका सम्बन्ध अपनी स्वीटी सौफ्टी साली आभारानी से कैसा और कहाँ-आइकू-स्ला…”</span>
</div>
<div class="class63">
<span class="class-0">“आप जो समाचार देने आए हैं, पहले वह दे दीजिए। आप मेरा ‘इंटरव्यू तो नहीं लेने आए। फिर कोई सवाल-जवाब कैसा?” सूर्यनाथ अब पालथी मारकर कुर्सी पर बैठ गया।</span>
</div>
<div class="class63">
<span class="class-0">“आइक्-स्ला-मैंने पहले ही कह दिया है कि मैं यह जान लेना चाहता हूँ…</span>
</div>
<div class="class63">
<span class="class-0">“आइकू-स्ला–में पहले–आकडू-स्ला–आपका-आइकू-स्ला–समाचार सब लेना चाहता हूँ–आइक्-स्ला। बस।” सूर्यनाथ ने गम्भीरतापूर्वक कहा।</span>
</div>
<div class="class63">
<span class="class-0">सूतपुत्र हँसा। सूर्यनाथ ने लक्ष्य किया, हँसी में तनिक कपड़े की दूकान की छाया झलकती है।</span>
</div>
<div class="class63">
<span class="class-0">“अच्छा? आपके बाल तो कुदरती काले हैं! मैंने समझा था कि आप ‘डाय’ करते हैं। क्योंकि मेरी माँ की डायरी में आपके बालों की खूब तारीफ़ लिखी हुई है। अब तक इतने काले हैं? और आपकी दन्त पंक्तियाँ नकली सेट्स की नहीं। तब तो अभी एक दशक और प्रेम-कहानियों का व्यापार चला सकते हैं आप। पचास की उम्र में ऐसे घने काले बाल और हड़ियों के ज्वायंट्स को कड़कड़ाकर तोड़ने वाली दन्त पंक्तियाँ…आइस्…मतलब, इसका योगा से कोई ताल्लुक है क्या? आप कोई हर्ब इस्तेमाल करते हैं?”</span>
</div>
<div class="class63">
<span class="class-0">सूर्यनाथ के जी में आया कि इस छोकरे को वह नुस्खा दे दे–चपरकनाती। नीला थोथा दही में घोलकर-किन्तु उसने जवाब दिया, “यह ट्रेड सीक्रेट है मेरा।”</span>
</div>
<div class="class63">
<span class="class-0">ठठाकर हँस पड़ा सूतपुत्र। सूर्यनाथ ने पहचान लिया है, यह अपने को फायरईटर—अगिनखोर समझता है, ‘सेल्फ पोज्ड लोनली रिबेल’ का एक नकली नमूना। उसे एक और लेखक याद आया जो कहा करता था—“आई एम बॉर्न बिफोर माई टाइम…?”</span>
</div>
<div class="class63">
<span class="class-0">“आप करते क्या हैं? यानी रोटी कौन देता है?” सूर्यनाथ ने साधिकार पूछा।</span>
</div>
<div class="class63">
<span class="class-0">“जो मेरा इस्तेमाल करता है।”</span>
</div>
<div class="class63">
<span class="class-0">“ट्रेड यूनियन के सदस्य हैं आप?”</span>
</div>
<div class="class63">
<span class="class-0">"मैं आवारागर्द हूँ।आपने अतर्कवाद का नाम सुना है?”</span>
</div>
<div class="class63">
<span class="class-0">“अतर्कवाद या कुतर्कवाद?”</span>
</div>
<div class="class63">
<span class="class-0">“आपको समझाने के लिए कुतर्क आवश्यक है। मैं पूछता हूँ कि आप विलियम ब्लैक, ज्यां कोक्तो, ज्यां जेने को जानते हैं? ‘मेटामॉरफ़सिस’ का लेखक कौन है, और हेनरी मिलर…’</span>
</div>
<div class="class63">
<span class="class-0">“मुझे यह सब जानने की ज़रूरत कभी नहीं हुई है। मैं सिर्फ यह जानना चाहता हूँ कि तू करता क्या है?”</span>
</div>
<div class="class63">
<span class="class-0">“देखिए, यह ‘तू-आ-तू मेरे साथ नहीं चलेगा। आइक्-स्ला…”</span>
</div>
<div class="class63">
<span class="class-0">“आइक्-स्ला!”</span>
</div>
<div class="class63">
<span class="class-0">“मतलब?”</span>
</div>
<div class="class63">
<span class="class-0">“आपने कहा था न, इसका कोई मतलब हो सकता है। कृपया बताइए कि आप…”</span>
</div>
<div class="class63">
<span class="class-0">“मैंने कवि-कर्म छोड़कर फ़िलहाल, अपनी रोटी के लिए कॉमेडियन का नाम शुरू किया। धनबाद, झरिया, जमशेदपुर और कलकत्ते के कई गुप्त क्लब और डिसकोथेक्स में अपना शो दे चुका हूँ…”</span>
</div>
<div class="class63">
<span class="class-0">“सीधे कह न कि भड़ैती करता हूँ।” सूर्यनाथ ने ठेठ बिहारी बाबू के लहजे में कहा।</span>
</div>
<div class="class63">
<span class="class-0">“नही, भडैटी नहीं | यह एकदम नई विधा है, जिसका नाम आपके ग्रेट ग्रैंडफादर ने भी नहीं सुना होगा…मैं गालियाँ देता हूँ। फूहड़, भद्दी और अश्लील अश्रव्य गालियाँ।”</span>
</div>
<div class="class63">
<span class="class-0">“वह जो ‘साई’ सजकर साँझ-सवेरे मुरादपुर की गलियों में घूमता-फिरता है-एक पैसा लुंगा, पाँच गालियाँ दूँगा। चुन-चुन के गालियाँ दूँगा, बाप-दादे को गलियाँ दूँगा…”</span>
</div>
<div class="class63">
<span class="class-0">सूतपुत्र ने कहा, ‘इस कॉमेडियन वाले कारबार में मेरा ट्रेड नेम है–डोगलास। अर्थात् अब मैं डोगलास की परिभाषा में आपसे बातें करूंगा। फिलहाल, गालियाँ और अपशब्द भोजपुरी से अंग्रेज़ी में अनुवाद करके व्यवहार करता हूँ। लेकिन, ऐसे घरेलू माहौल में शुद्ध मगही या मैथिली में भी…”</span>
</div>
<div class="class63">
<span class="class-0">सूर्यनाथ ने एक बार सोचा, अब इसको बाइज़्ज़त फ्लैट से बाहर कर दिया जाए; किन्तु कुछ सोचकर थोड़ी देर और उसे सहन करने का निश्चय किया… कुछ भी हो उस ‘शोध-छात्र’ से तो अच्छा है जो कई दिन पहले, अपने मौलिक विषय ‘हिन्दी साहित्य में रामघराना’-के माल-मसाले के लिए आया था। छात्र राम ने अनुसंधान नहीं, अनुनय किया था, “सर! ऐसे साहित्यिक, जिनके नाम से शुरू, मध्य या अन्त में ‘राम’ जुड़ा ही उनके व्यक्तित्व पर ‘राम’ का प्रभाव प्रमाणित करते हुए…जी, बचपन में आप को किसी ने, कभी-न-कभी, राम सूरजनाथ ज़रूर कहा होगा। इस आधार पर यदि आपको भी ‘रामघराना’ में युक्त कर लूं तो आपको कोई आपत्ति ?”</span>
</div>
<div class="class63">
<span class="class-0">सूर्यनाथ ने शान्त चित्त से कहा, ‘आप अभूतपूर्व काम कर रहे हैं। गालियाँ देकर लोगों को हँसाते हैं। लोग प्रसन्न होकर आपको पैसे देते हैं।”</span>
</div>
<div class="class63">
<span class="class-0">“ऐसी-वैसी हँसी नहीं। एकदम रेक्टम रप्चरिंग लाफ़ । समझे?” डोगलास ने कहा।</span>
</div>
<div class="class63">
<span class="class-0">‘हमारे ज़िले में एक राजा साहब अपने दरबार में एक ‘बुड़िराज’ अर्थात् ‘मुरखराज’ रखते थे…”</span>
</div>
<div class="class63">
<span class="class-0">‘आइक्-स्ला-योर राजा साहब! आप सामन्ती युग की बातें करने लगे, फिर? मैं अकस्मात् आघात करके वस्तुस्थिति से अवगत कराने में विश्वास करता हूँ।” डोगलास बोला।</span>
</div>
<div class="class63">
<span class="class-0">“डोगलास्साहब! मैं नहीं जानता कि आप क्या शो देते हैं, लेकिन आज से तीस साल पहले उस बुड़िराज के जो तमाशे मैंने देखे हैं, मेरा ख़याल है कि उसमें से एक का वर्णन सुनकर समझेंगे। आप इसको अपने काम में भी इस्तेमाल कर सकते हैं।”</span>
</div>
<div class="class63">
<span class="class-0">डोगलास राज़ी हुआ। सूर्यनाथ ने शुरू किया, “राजा के मेले में बड़े-बड़े नामी पहलवानों की कुश्ती होती थी। एक बार, एक चैंपियन पहलवान सभी को पछाड़कर, गर्व से छाती फुलाकर दुलकी चाल में अखाड़े में चक्कर लगा रहा था… यानी–‘है कोई माई का लाल जी आ जाए मैदान में!’ बुड़िराज ताव खा गया और कूदकर अखाड़े में उतर पड़ा। अपने सारे कपड़े फेंककर ‘आ-जा-जा-आ…” कहकर उस चैंपियन पर टूटा, ताल ठोंकता हुआ। जनता एक साथ ठठाकर हँस पड़ी। चैंपियन पहलवान कुछ क्षण तक भौंचक्क होकर देखता रहा। फिर, अचानक भागा। एक विशालकाय आदमी को, एक नगधड़ग पिद्दी जैसे आदमी के डर से उस तरह भागते देखकर सारी जनता हँसते-हँसते बेदम हो गई।”</span>
</div>
<div class="class63">
<span class="class-0">डोगलास को यह कहानी अच्छी लगी, ‘मैं इस पर ‘वक करके इसको रिफ़ाइन करके इस्तेमाल करूंगा…मैंने हाल में अपना एक स्किट प्रस्तुत किया है। एक व्यक्ति लघुशंका के लिए दोपहर रात को होटल के कमरे में, किस तरह वाश बेसिन में…”</span>
</div>
<div class="class63">
<span class="class-0">सूर्यनाथ ऐसा अवसर हाथ से जाने नहीं देगा। बस, यही है-ब्रैकिंग प्वांइट! मुस्कराकर उसने डोगलास्साहब को काटा, ‘अरे। वह पादरी वाला प्रहसन…यह तो, अमेरिकन कॉमेडियन लेनी ब्रूस की कृति है। आज से दस-ग्यारह साल पहले ही उसने इसका अभिनय करके प्रचुर ख्याति प्राप्त कर ली है। आप कहते हैं कि-”</span>
</div>
<div class="class63">
<span class="class-0">लेनी ब्रूस का नाम सुनते ही डोगलास का चेहरा अचानक बुझ गया, ‘आप लेनी बूस को जानते हैं? आइक्-स्ला-आप लेनी ब्रूस के बारे में कैसे जान गए?”</span>
</div>
<div class="class63">
<span class="class-0">“जानता ही नहीं, 1964 में उसकी रिहाई के लिए अपील पर मैंने भी हस्ताक्षर किए थे। आज तक मेरे कई पॉलिटिकल मित्र उन्हीं हस्ताक्षरों के कारण मुझे गालियाँ दे रहे हैं और बदनाम कर रहे हैं कि मैं–आइकू-स्ला–लेकिन अब तो लेनी स्वर्ग में देवताओं और देवियों को गालियाँ देकर प्रसन्न कर रहा है। अत: सूर्यनाथ ने घड़ी देखी।</span>
</div>
<div class="class63">
<span class="class-0">डोगलास साहब के सूतपुत्र सिर से उतर गए। सूतपुत्र तुतलाने लगा, “अब मैं काम की बात करूं…मेरे पास मेरी माँ की डायरी है। डायरी के मुताबिक आप ही मेरे जनक हैं और में आपकी ही प्रजा…”</span>
</div>
<div class="class63">
<span class="class-0">“असम्भव।”</span>
</div>
<div class="class63">
<span class="class-0">“असम्भव नहीं। यह आपका ही क्रोमोजोम है जी…आप घबराइए। मत। में आपकी सम्पत्ति पर दावा नहीं करूंगा।”</span>
</div>
<div class="class63">
<span class="class-0">“डायरी आपके पास है, यहाँ?”</span>
</div>
<div class="class63">
<span class="class-0">सूतपुत्र अपने बैग से डायरी निकालकर पृष्ठ पलटने लगा। बोला, ‘बंगला तो आप अच्छी तरह लिख-पढ़ लेते हैं। पढ़कर देख लीजिए।”</span>
</div>
<div class="class63">
<span class="class-0">सूर्यनाथ ने देखा, लिखावट आभारानी की ही है। लिखा है, “आज के सूर्योदा आमार संगे जा कोरलेन, आमार जीवने आर केउ करे नि…” (आज सूर्यदा ने मेरे साथ जो कुछ किया, जीवन में और किसी ने नहीं किया।)</span>
</div>
<div class="class63">
<span class="class-0">सूतपुत्र का चेहरा पुन: दमकने लगा। सूर्यनाथ ने पूछा, ‘जिस ‘मदर ने आपको यह डायरी सौंपी, उसने आपका ‘डेट आफ़ बर्थ’ भी ज़रूर दिया होगा?”</span>
</div>
<div class="class63">
<span class="class-0">“ऑफ़ कोर्स…दैट्स देयर। डायरी में ही लिखा है।”</span>
</div>
<div class="class63">
<span class="class-0">“आपने इस रोज़नामचे की तारीख से अपनी जन्मतिथि मिलाकर देखी है?”</span>
</div>
<div class="class63">
<span class="class-0">“आप ऐसे ज्वलंत प्रमाण को झूठा नहीँ सकते पिताजी महाराज !”</span>
</div>
<div class="class63">
<span class="class-0">सूर्यनाथ ने उसके सुर में सुर मिलाकर कहा, ‘सूतपुतर सरकार ! आप माने या न मानें, टेंगे से। मैं जानता हूँ कि यह सच नहीं। असल में…बावजूद आकर्षण के, आभारानी के साथ मेरा सम्बन्ध हुआ ही नहीं। कामातुरा सुन्दरी के साथ एकान्त के उस क्षण में मैं मदनोन्मत्त अवश्य हुआ था। किन्तु…किन्तु उस लावण्यमयी लास्यमयी रमणी के मुँह में ऐसी उत्कट दुर्गन्ध थी कि मैं अचानक विरक्त हो गया…”</span>
</div>
<div class="class63">
<span class="class-0">“दुर्गन्ध?”</span>
</div>
<div class="class63">
<span class="class-0">“जी। बदबू ! उतना सुन्दर सलोना मुखड़ा। वैसी सुरीली आवाज़ और मधुर कीर्तन–और वैसे मुँह में सड़ी हुई गन्ध? ओह! आज भी याद करके वोमिट हो जाता है।”</span>
</div>
<div class="class63">
<span class="class-0">सूतपुत्र के मुँह से एक हल्की-सी चीख निकल पड़ी। वह थर-थर काँपने लगा। उसकी आँखें डबडबा आई। वह कुछ नहीं बोल सका…</span>
</div>
<div class="class63">
<span class="class-0">सूर्यनाथ ने अब समझा, इस छोकरे को इतनी देर तक सहन करने का एक कारण यह भी है कि कभी-कभी इसके चेहरे पर आभा के मुखड़े की मासूमियत झलक जाती है। उसने शान्त स्वर में कहा, ‘किन्तु आप असंस्कृति और अपरम्परा के इतने कट्टर हिमायती होकर अपने पिता को क्यों खोज रहे हैं?”</span>
</div>
<div class="class63">
<span class="class-0">“आइकू-स्ला–खोज नहीं रहा। पिछले आठ-नौ साल से मेरी यह धारणा दृढ़ हो गई थी कि मेरा पिता एक प्रसिद्ध साहित्यकार है। मेरी रगों में दौड़ने वाले लहू का सम्बन्ध एक महान कलाकार से है–अपने पिता को अपना दुश्मन मानकर मुझे अपार बल मिलता था, इसी के सहारे मेरा सब कुछ–मेरी प्रेरणाओं का मूल स्रोत ही अचानक सूख गया…”</span>
</div>
<div class="class63">
<span class="class-0">वह फूट-फूटकर खोए हुए बालक की तरह रो पड़ा। सूर्यनाथ सोचने लगा-कवच-कुण्डलहीन ‘कर्ण’ भी क्या इसी तरह रोया था?…उसके जी में आया-आभारानी के रोते हुए बेटे के बालों पर हाथ फेरकर चुप कराए। किन्तु सहानुभूति, दया, करुणा और किसी प्रकार की कृपा की गन्ध लगते ही यह लड़का तुरन्त गुस्से में गालियाँ बकने लगेगा। वायलेंट भी हो सकता है। उसने कहा, “अब आप जाइए अगिनखोर जी! मुझे अब एकदम एकान्त की ज़रूरत है।”</span>
</div>
<div class="class63">
<span class="class-0">सूतपुत्र तुरन्त उठकर खड़ा हो गया, “हाँ-हाँ। आइ एम ए फ़ायरईटर… अग्निखोर ! ठीक है, एक यह नाम भी रहा। आइक्-स्ला–”</span>
</div>
<div class="class810">●</div>
</body>
</html>
