<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0008</title>
<link rel="stylesheet" type="text/css" href="stylesheet.css" />
</head>
<body>
<div id="toc6________________" class="class96">लाल पान की बेगम</div>
<div class="class61">
<span class="class1510">क्</span>
यों बिरजू की माँ, नाच देखने नहीं जाएगी क्या?</div>
<div class="class63">
<span class="class-0">बिरजू की माँ शकरकंद उबालकर बैठी मन-ही-मन कुढ़ रही थी अपने आँगन में। सात साल का लड़का बिरजू शकरकंद के बदले तमाचे खाकर आँगन में लोट-लोटकर सारी देह में मिट्टी मल रहा था। चम्पिया के सिर भी चुड़ैल मँडरा रही है… आधे-आँगन धुप रहते जो गई है सहुआइन की दूकान छोवा-गुड़ लाने, सो अभी तक नहीं लौटी; दीया-बाती की बेला हो गई। आए आज लौट के ज़रा! बागड़ बकरे की देह में कुकुरमाछी लगी थी, इसलिए बेचारा बागड़ रह-रहकर कूद-फाँद कर रहा था। बिरजू की माँ बागड़ पर मन का गुस्सा उतराने का बहाना ढूँढ़कर निकाल चुकी थी।… पिछवाड़े की मिर्च की फूली गाछ! बागड़ के सिवा और किसने कलेवा किया होगा! बागड़ को मारने के लिए वह मिट्टी का छोटा ढेला उठा चुकी थी, कि पड़ोसिन मखनी फूआ की पुकार सुनाई पड़ी–“क्यों बिरजू की माँ, नाच देखने नहीं जाएगी क्या?”</span>
</div>
<div class="class63">
<span class="class-0">“बिरजू की माँ के आगे नाथ और पीछे पगहिया न हो तब न, फुआ!”</span>
</div>
<div class="class63">
<span class="class-0">गरम गुस्से में बुझी नुकीली बात फुआ की देह में धंस गई और बिरजू की माँ ने हाथ के ढेले को पास ही फेंक दिया–“बेचारे बागड़ को कुकुरमाछी परेशान कर रही है! आ… हा, आय… हाय! हर्र-र-र-र! आय-आय!”</span>
</div>
<div class="class63">
<span class="class-0">बिरजू ने लेटे-ही-लेटे बागड़ को एक डण्डा लगा दिया। बिरजू की माँ की इच्छा हुई कि जाकर उसी डण्डे से बिरजू का भूत भगा दे, किन्तु नीम के पास खड़ी पनभरियों की खिलखिलाहट सुनकर रुक गई। बोली, “ठहर, तेरे बप्पा ने बड़ा हथछुट्टा बना दिया है तुझे! बड़ा हाथ चलता है लोगों पर। ठहर!”</span>
</div>
<div class="class63">
<span class="class-0">मखनी फुआ नीम के पास झुकी कमर से घड़ा उतारकर पानी भरकर लौटती पनभरनियों में बिरजू की माँ की बहकी हुई बात का इंसाफ़ करा रही थी–“ज़रा देखो तो इस बिरजू की माँ को! चार मन पाट (जूट) का पैसा क्या हुआ है, धरती पर पाँव ही नहीं पड़ते! निसाफ़ करो! खुद अपने मुँह से आठ दिन पहले से ही गाँव की अली-गली में बोलती फिरी है, ‘हाँ, इस बार बिरजू के बप्पा ने कहा है, बैलगाड़ी पर बिठाकर बलरामपुर का नाच दिखा लाऊँगा। बैल अब अपने घर है, तो हजार गाड़ी मँगनी मिल जाएँगी।’ सो मैंने अभी टोक दिया नाच देखने वाली सब तो औन-पौन कर तैयार हो रही हैं, रसोई-पानी कर रहे हैं। मेरे मुँह में आग लगे, क्यों मैं टोकने गई! सुनती हो, क्या जवाब दिया बिरजू की माँ ने?”</span>
</div>
<div class="class63">
<span class="class-0">मखनी फुआ ने अपने पोपले मुँह के होंठों की ‘एक ओर मोड़कर ऐंठती हुई बोली निकाली–“अर्र-र-हाँ-हाँ! बि-र-र-ज्जू की मै… या के आगे नाथ औ-र्र पीछे पगहिया न हो, तब्ब ना-आ-जा!”</span>
</div>
<div class="class63">
<span class="class-0">जंगी की पुतोहू बिरजू की माँ से नहीं डरती। वह ज़रा गला खोलकर ही कहती है, “फुआ-आ! सरबे सित्तलमिण्टी (सर्वे सेट्लमेण्ट) के हाकिम के बासा पर फूलछाप किनारीवाली साड़ी पहन के यदि तू भी भेंटी की भेंट चढ़ाती तो तुम्हारे नाम से भी दू-तीन बीघा धनहर ज़मीन का पर्चा कट जाता! फिर तुम्हारे घर भी आज दस मन सोनाबंग पाट होता, जोड़ा बैल खरीदती! फिर आगे नाथ और पीछे सैकड़ों पगहिया झूलतीं!”</span>
</div>
<div class="class63">
<span class="class-0">जंगी की पुतोहू मुँहज़ोर है। रेलवे स्टेशन के पास की लड़की है। तीन ही महीने हुए गौने की नई बहू होकर आई है और सारे कुर्मा टोली की सभी झगड़ालू सासों से एकाध मोरचा ले चुकी है। उसका ससुर जंगी दागी चोर है, सी-किलासी है। उसका खसम रंगी कुर्मा टोली का नामी लठैत। इसीलिए हमेशा सींग खुजाती फिरती है जंगी की पुतोहू!</span>
</div>
<div class="class63">
<span class="class-0">बिरजू की माँ के आँगन में जंगी की पुतोहू की गला-खोल बोली गुलेल की गोलियों की तरह दनदनाती हुई आई। बिरजू की माँ ने एक तीखा जवाब खोजकर निकाला, लेकिन मन मसोसकर रह गई।… गोबर की ढेरी में कौन ढेला फेंके!</span>
</div>
<div class="class63">
<span class="class-0">जीभ के झाल को गले में उतारकर बिरजू की माँ ने अपनी बेटी चम्पिया को आवाज़ दी–“अरी चम्पिया–या-या, आज लौटे तो तेरी मूड़ी मरोड़कर चूल्हे में झोंकती हूँ! दिन-दिन बेचाल होती जाती है!… गाँव में तो अब ठेठर-बैसकोप का गीत गानेवाली पतुरिया-पुतोहू सब आने लगी हैं। कहीं बैठके ‘बाजे न मुरलिया’ सीख रही होगी ह-र-जा-ई-ई! अरी चम्पि-या-या-या!”</span>
</div>
<div class="class63">
<span class="class-0">जंगी की पुतोहू ने बिरजू की माँ की बोली का स्वाद लेकर कमर पर घड़े को सँभाला और मटककर बोली, ‘चल दिदिया, चल! इस मुहल्ले में लाल पान भक्-भक् कर जलती है!”</span>
</div>
<div class="class63">
<span class="class-0">भक्-भक् बिजली-बत्ती की बात सुनकर न जाने क्यों सभी खिलखिलाकर हँस पड़ीं। फुआ की टूटी हुई दन्त-पंक्तियों के बीच से एक मीठी गाली निकली–‘शैतान की नानी !”</span>
</div>
<div class="class63">
<span class="class-0">बिरजू की माँ की आँखों पर मानो किसी ने तेज़ टार्च की रोशनी डालकर चौंधिया दिया।… भक्-भक् बिजली-बत्ती! तीन साल पहले सर्वे कैम्प के बाद गाँव की जलन-डाही औरतों ने एक कहानी गढ़ के फैलायी थी, चम्पिया की माँ के आँगन में रात-भर बिजली-बती भुकभुकाती थी! चम्पिया की माँ के आँगन में, नाकवाले जूते की छाप घोड़े की टाप की तरह!… जलो, जलो! और जलो! चम्पिया की माँ के आँगन में चाँदी-जैसे पाट सूखते देखकर जलने वाली सब औरतें खलिहान पर सोनौली धान के बोझों को देखकर बैंगन का भुर्ता हो जाएँगी।</span>
</div>
<div class="class63">
<span class="class-0">मिट्टी के बरतन से टपकते हुए छोवा-गुड़ को उँगलियों से चाटती हुई चम्पिया आई और माँ के तमाचे खाकर चीख पड़ी–“मुझे क्यों मारती है! ए-ए-ए! सहुआइन जल्दी से सौदा नहीं देती है-एँ-एँ-एँ-एँ!”</span>
</div>
<div class="class63">
<span class="class-0">“सहुआइन जल्दी सौदा नहीं देती की नानी! एक सहुआइन की ही दूकान पर मोती झरते हैं, जो जड़ गाड़कर बैठी हुई थी! बोल, गले पर लात देकर कल्ला तोड़ दूंगी हरजाई, जो फिर कभी ‘बाजे न मुरलिया’ गाते सुना! चाल सीखने जाती है टीशन की छोकरियों से!”</span>
</div>
<div class="class63">
<span class="class-0">बिरजू की माँ ने चुप होकर अपनी आवाज़ अन्दाज़ी कि उसकी बात जंगी के झोंपड़े तक साफ़-साफ़ पहुँच गई होगी।</span>
</div>
<div class="class63">
<span class="class-0">बिरजू बीती हुई बातों को भूलकर उठ खड़ा हुआ था और धूल झाड़ते हुए बरतन से टपकते गुड़ को ललचाई निगाह से देखने लगा था।… दीदी के साथ वह भी दूकान जाता तो दीदी उसे भी गुड़ चटाती, ज़रूर! वह शकरकंद के लोभ में रहा और माँगने पर माँ ने शकरकंद के बदले…</span>
</div>
<div class="class63">
<span class="class-0">“ऐ मैया, एक अँगुली गुड़ दे दे!” बिरजू ने तलहथी फैलाई–“दे ना मैया, एक रती-भर!”</span>
</div>
<div class="class63">
<span class="class-0">“एक रती क्यों उठाके बरतन को फेंक आती हूँ पिछवाड़े में, जाके चाटना! नहीं बनेगी मीठी रोटी!… मीठी रोटी खाने का मुँह होता है!” बिरजू की माँ ने उबले शकरकंद का सुप राेती हुेई र्चाम्पया के सामने रखते हुए कहा, “बैठके छिलके उतार, नहीं तो अभी…!”झुनुर-झुनुर</span>
</div>
<div class="class63">
<span class="class-0">दस साल की चम्पिया जानती है, शकरकद छीलते समय कम-से-कम बारह बार माँ उसे बाल पकड़कर झकझोरेगी, छोटी-छोटी खोट निकालकर गालियाँ देगी-पाँव फैलाके क्यों बैठी है उस तरह, बेलज्जी! चम्पिया माँ के गुस्से को जानती है।</span>
</div>
<div class="class63">
<span class="class-0">बिरजू ने इस मौके पर थोड़ी-सी खुशामद करके देखा–“मैया, मैं भी बैठकर शकरकद ठीतूं?”</span>
</div>
<div class="class63">
<span class="class-0">“नहीं!” माँ ने छिड़की दी, “एक शकरकद छीलेगा और तीन पेट में! जाके सिद्ध की बहू से कहो, एक घण्टे के लिए कड़ाही माँगकर ले गई तो फिर लौटाने का नाम नहीं । जा जल्दी !”</span>
</div>
<div class="class63">
<span class="class-0">मुँह लटकाकर आँगन से निकलते-निकलते बिरजू ने शकरकंद और गुड़ पर निगाह दौड़ाई। चम्पिया ने अपने झबरे केश की ओट से माँ की ओर देखा और नज़र बचाकर चुपके से बिरजू की ओर एक शकरकंद फेंक दिया।… बिरजू भागा ।</span>
</div>
<div class="class63">
<span class="class-0">“सूरज भगवान डूब गए। दीया-बत्ती की बेला हो गई। अभी तक गाड़ी…”</span>
</div>
<div class="class63">
<span class="class-0">चम्पिया बीच में ही बोल उठी–“कोयरी टोले में किसी ने गाड़ी नहीं दी मैया! बप्पा बोले, माँ से कहना सब ठीक-ठाक करके तैयार रहे। मलदहिया टोली के मियाँजान की गाड़ी लाने जा रहा हूँ।”</span>
</div>
<div class="class63">
<span class="class-0">सुनते ही बिरजू की माँ का चेहरा उतर गया। लगा, छाते की कमानी उतर गई घोड़े से अचानक। कोयरी टोले में किसी ने गाड़ी मैंगनी नहीं दी! तब मिल चुकी गाड़ी। जब अपने गाँव के लोगों की आँख में पानी नहीं तो मलदहिया टोली के मियाँजान की गाड़ी का क्या भरोसा ! न तीन में, न तेरह में ! क्या होगा शकरकद छीलकर! रख दे उठा के !… यह मर्द नाच दिखाएगा ! बैलगाड़ी पर चढ़कर नाच दिखाने ले जाएगा। चढ़ चुकी बैलगाड़ी पर, देख चुकी जी-भर नाच… पैदल जानेवाली सब पहुँचकर पुरानी हो चुकी होंगी।</span>
</div>
<div class="class63">
<span class="class-0">बिरजू छोटी कड़ाही सिर पर औधा कर वापस आया–“देख दिदिया मलेटरी टोपी! इस पर दस लाठी मारने से भी कुछ नहीं होता।”</span>
</div>
<div class="class63">
<span class="class-0">चम्पिया चुपचाप बैठी रही, कुछ बोली नहीं, ज़रा-सी मुस्कुराई भी नहीं। बिरजू ने समझ लिया, मैया का गुस्सा अभी उतरा नहीं है पूरे तौर से।</span>
</div>
<div class="class63">
<span class="class-0">मढ़ैया के अन्दर से बागड़ को बाहर भगाती हुई बिरजू की माँ बड़बड़ायी–“कल ही पँचकौड़ी कसाई के हवाले करती हूँ। राकस तुझे! हर चीज में मुँह लगाएगा। चम्पिया, बाँध दे बगड़ा की। खोल दे गले की घण्टी! हमेशा टुनुर-टुनुर! मुझे जरा नहीं सुहाता है!”</span>
</div>
<div class="class63">
<span class="class-0">‘टुनुर-टुनुर’ सुनते ही बिरजू को सड़क से जाती हुई बैलगाड़ियों की याद ही आई–“अभी बबुआन टोले की गाड़ियाँ नाच देखने जा रही थीं… झुनुर-झुनुर बैलों की झुनकी, तुमने सु…”</span>
</div>
<div class="class63">
<span class="class-0">“बैसी बक-बक मत करो!” बागड़ के गले से झुकनी खोलती बोली चम्पिया।</span>
</div>
<div class="class63">
<span class="class-0">“चम्पिया, डाल दे चूल्हे में पानी! बप्पा आवे तो कहना कि अपने उड़न जहाज पर चढ़कर नाच देख आएँ! मुझे नाच देखने का सीख नहीं!… मुझे जगइयो मत कोई! मेरा माथा दुख रहा है।”</span>
</div>
<div class="class63">
<span class="class-0">मढ़ैया के ओसारे पर बिरजू ने फिसफिसा के पूछा, “क्यों दिदिया, नाच में उड़न जहाज भी उड़ेगा?”</span>
</div>
<div class="class63">
<span class="class-0">चटाई पर कथरी ओढ़कर बैठती हुई चम्पिया ने बिरजू को चुपचाप अपने पास बैठने का इशारा किया, मुफ़्त में मार खाएगा बेचारा!…</span>
</div>
<div class="class63">
<span class="class-0">बिरजू ने बहन की कथरी में हिस्सा बाँटते हुए चुक्की-मुक्की लगाई। जाड़े के समय इस तरह घुटने पर ठुड्डी रखकर चुक्की-मुक्की लगाना सीख चुका है वह। उसने चम्पिया के कान के पास मुँह ले जाकर कहा, “हम लोग नाच देखने नहीं जाएँगे?… गाँव में एक पंछी भी नहीं है। सब चले गए।”</span>
</div>
<div class="class63">
<span class="class-0">चम्पिया को अब तिल-भर भी भरोसा नहीं। संझा तारा डूब रहा है। बप्पा अभी तक गाड़ी लेकर नहीं लौटे।… एक महीना पहले से ही मैया कहती थी, बलरामपुर के नाच के दिन मीठी रोटी बनेगी, चम्पिया छींट की साड़ी पहनेगी, बिरजू पैण्ट पहनेगा बैलगाड़ी पर चढ़कर…</span>
</div>
<div class="class63">
<span class="class-0">चम्पिया की भीगी पलकों पर एक बूंद आँसू आ गया।</span>
</div>
<div class="class63">
<span class="class-0">बिरजू का भी दिल भर आया। उसने मन-ही-मन इमली पर रहने वाले जिन बाबा को एक बैंगन कबूला, गाछ का सबसे पहला बैंगन, उसने खुद जिस पौधे को रोपा है!… जल्दी से गाड़ी लेकर बप्पा को भेज दी, जिन बाबा!</span>
</div>
<div class="class63">
<span class="class-0">मढ़ैया के अन्दर बिरजू की माँ चटाई पर पड़ी करवटें ले रही थी। उँह, पहले से किसी बात का मनसूबा नहीं बाँधना चाहिए किसी को! भगवान ने मनसूबा तोड़ दिया। उसकी सबसे पहले भगवान से पूछना है, यह किस चूक का फल दे रहो ही भोला बाबा ! अपने जानते उसने किसी देवता-पितर की मान-मनौती बाकी नहीं रखी। सर्वे के समय ज़मीन के लिए जितनी मनौतियाँ की थीं… ठीक ही तो ! महाबीरजी का रोट तो बाकी ही है। हाय रे देव !… भूल-चूक माफ़ करो महाबीर बाबा ! मनौती दूनी करके चढ़ाएगी बिरजू की माँ !…</span>
</div>
<div class="class63">
<span class="class-0">बिरजू की माँ के मन में रह-रहकर जंगी और पुतोहू की बातें चुभती हैं भक्-भक् बिजली-बत्ती !… चोरी-चमारी करने वाले की बेटी-पुतोहू जलेगी नहीं ! पाँच बीघा ज़मीन क्या हासिल की है बिरजू के बप्पा ने, गाँव की भाई खौकियों की आँखों में किरकिरी पड़ गई है । खेत में पाट लगा देखकर गाँव के लोगों की छाती फटने लगी; धरती फोड़कर पाट लगा है; वैशाखी बादलों की तरह उमड़ते आ रहे हैं पाट के पौधे ! तो अलान, तो फलान ! इतनी आँखों की धार भला फसल सहे! जहाँ पन्द्रह मन पाट होना चाहिए, सिर्फ दस मन पाट कॉटा पर तौल के ओजन हुआ रब्बी भगत के यहाँ।…</span>
</div>
<div class="class63">
<span class="class-0">इसमें जलने की क्या बात है भला!…बिरजू के बप्पा ने तो पहले ही कुर्मा टोली के एक-एक आदमी को समझा के कहा था, ‘ज़िन्दगी-भर मज़दूरी करते रह जाआगे। सर्वे का समय आ रहा है, लाठी कड़ी करो तो दो-चार बीघे ज़मीन हासिल कर सकते हो। सो गाँव की किसी पुतखौकी का भतार सर्वे के समय बाबू साहेब के ख़िलाफ़ खाँसा भी नहीं।… बिरजू के बप्पा को कम सहना पड़ा है! बाबू साहेब गुस्से से सरकस नाच के बाघ की तरह हुमड़ते रह गए। उनका बड़ा बेटा घर में आग लगाने की धमकी देकर गया।… आख़िर बाबू साहेब ने अपने सबसे छोटे लड़के को भेजा । बिरजू की माँ को ‘मौसी’ कहके पुकारा–‘यह ज़मीन बाबूजी ने मेरे नाम से खरीदी थी। मेरी पढ़ाई-लिखाई इसी ज़मीन की उपज से चलती है।’…और भी कितनी बातें। खूब मोहना जानता है उत्ता ज़रा-सा लड़का। जमींदार का बेटा है कि…</span>
</div>
<div class="class63">
<span class="class-0">चम्पिया, बिरजू सो गया क्या? यहाँ आ जा बिरजू, अन्दर। तू भी आ जा, चम्पिया !… भला आदमी आए तो एक बार आज !</span>
</div>
<div class="class63">
<span class="class-0">बिरजू के साथ चम्पिया अन्दर चली गई।</span>
</div>
<div class="class63">
<span class="class-0">“ढ़िबरी बुझा दे।… बप्पा बुलाएँ तो जवाब मत देना। खपच्ची गिरा दे।”</span>
</div>
<div class="class63">
<span class="class-0">भला आदमी रे, भला आदमी ! मुँह देखी ज़रा इस मर्द का !… बिरजू की माँ दिन-रात मंझा न देती रहती तो ले चुके थे ज़मीन ! रोज़ आकर माथा पकड़ के बैठ जाएँ, ‘मुझे ज़मीन नहीं लेनी है बिरजू की माँ, मजूरी ही अच्छी !… जवाब देती थी बिरजू की माँ खूब सोच-समझ के, ‘छोड़ दो, जब तुम्हारा कलेजा ही थिर नहीं होता है तो क्या होगा! जोरू-ज़मीन जोर के, नहीं तो किसी और के !…</span>
</div>
<div class="class63">
<span class="class-0">बिरजू के बाप पर बहुत तेज़ी से गुस्सा चढ़ता है। चढ़ता ही जाता है।… बिरजू की माँ का भाग ही खराब है, जो ऐसा गोबरगनेश घरवाला उसे मिला। कौन-सा सौख-मौज दिया है उसके मर्द ने! कोल्हू के बैल की तरह खटकर सारी उम्र काट दी इसके यहाँ, कभी एक पैसे की जलेबी भी लाकर दी है उसके खसम ने!… पाट का दाम भगत के यहाँ से लेकर बाहर-ही-बाहर बैल-हट्टा चले गए। बिरजू की माँ को एक बार नमरी लोट देखने भी नहीं दिया आँख से!… बैल ख़रीद लाए। उसी दिन से गाँव में ढिंढोरा पीटने लगे, बिरजू की माँ इस बार बैलगाड़ी पर चढ़कर जाएगी नाच देखने!… दूसरे की गाड़ी के भरोसे दिखलाएगा!…</span>
</div>
<div class="class63">
<span class="class-0">अन्त में उसे अपने-आप पर क्रोध हो आया। वह खुद भी कुछ कम नहीं! उसकी जीभ में आग लगे! बैलगाड़ी पर चढ़कर नाच देखने की लालसा किस कुसमय में उसके मुँह से निकली थी, भगवान जानें! फिर आज सुबह से दोपहर तक, किसी-न-किसी बहाने उसने अठारह बार बैलगाड़ी पर नाच देखने की चर्चा छेड़ी है।… ली, खूब देखी नाच! वाह रे नाच! कथरी के नीचे दुशाले का सपना!… कल भोरे पानी भरने के लिए जब जाएगी, पतली जीभवाली पतुरिया सब हँसती आएँगी, हँसती जाएँगी।…सभी जलते हैं उससे, हाँ भगवान दाढ़ीजार भी!… दो बच्चों की माँ होकर भी वह जस-की-तस है। उसका घरवाला उसकी बात में रहता है। वह बालों में गरी का तेल डालती है। उसकी अपनी जमीन है। है किसी के पास एक घर ज़मीन भी अपनी इस गाँव में! जलेंगे नहीं, तीन बीघे में धान लगा हुआ है, अगहनी लोगों की बिखदीठ से बचे, तब तो!</span>
</div>
<div class="class63">
<span class="class-0">बाहर बैलों की घण्टियाँ सुनाई पड़ीं। तीनों सतर्क हो गए। उत्कर्ण होकर सुनते रहे।</span>
</div>
<div class="class63">
<span class="class-0">“अपने ही बैलों की घण्टी है, क्यों री चम्पिया?”</span>
</div>
<div class="class63">
<span class="class-0">चम्पिया और बिरजू ने प्राय: एक ही साथ कहा, ‘हूँ-ऊँ-ऊँ!”</span>
</div>
<div class="class63">
<span class="class-0">“चुप!” बिरजू की माँ ने फिसफिसाकर कहा, ‘शायद गाड़ी भी है, धड़धड़ाती है न?”</span>
</div>
<div class="class63">
<span class="class-0">“हूँ-ऊँ-ऊँ!” दोनों ने फिर हुँकारी भरी।</span>
</div>
<div class="class63">
<span class="class-0">“चुप! गाड़ी नहीं है। तू चुपके से टट्टी में छेद करके देख तो आ चम्पी! भाग के आ, चुपके-चुपके।”</span>
</div>
<div class="class63">
<span class="class-0">चम्पिया बिल्ली की तरह हौले-हौले पाँव से टट्टी के छेद से झाँक आई–“हाँ मैया, गाड़ी भी है!”</span>
</div>
<div class="class63">
<span class="class-0">बिरजू हड़बड़ाकर उठ बैठा। उसकी माँ ने उसके हाथ पकड़कर सुला दिया–“बोले मत!”</span>
</div>
<div class="class63">
<span class="class-0">चम्पिया भी गुदड़ी के नीचे घुस गई।</span>
</div>
<div class="class63">
<span class="class-0">बाहर बैलगाड़ी खोलने की आवाज़ हुई। बिरजू के बाप ने बैलों को ज़ोर से डॉटा–“हाँहाँ-हाँ! आ गए घर! घर आने के लिए छाती फटी जाती थी!”</span>
</div>
<div class="class63">
<span class="class-0">बिरजू की माँ ताड़ गई, ज़रूर मलदहिया टोली में गाँजे की चिलम चढ़ रही थी, आवाज़ तो बड़ी खनखनाती हुई निकल रही है।</span>
</div>
<div class="class63">
<span class="class-0">“चम्पिया-ह!” बाहर से ही पुकारकर कहा उसके बाप ने, “बैलों को घास दे दे, चम्पिया-ह!”</span>
</div>
<div class="class63">
<span class="class-0">अन्दर से कोई जवाब नहीं आया। चम्पिया के बाप ने आँगन में आकर देखा तो न रोशनी, न चिराग, न चूल्हे में आग।… बात क्या है! नाच देखने, उतावली होकर, पैदल ही चली गई क्या…!</span>
</div>
<div class="class63">
<span class="class-0">बिरजू के गले में खसखसाहट हुई और उसने रोकने की पूरी कोशिश भी की, लेकिन खाँसी जब शुरू हुई तो पूरे पाँच मिनट तक वह खाँसता रहा।</span>
</div>
<div class="class63">
<span class="class-0">“बिरजू! बेटा बिरजमोहन!” बिरजू के बाप ने पुचकारकर बुलाया, ‘मैया गुस्से के मारे सो गई क्या?… अरे अभी तो लोग जा ही रहे हैं।”</span>
</div>
<div class="class63">
<span class="class-0">बिरजू की माँ के मन में आया कि कसकर जवाब दे, नहीं देखना नाच! लौटा दो गाड़ी!</span>
</div>
<div class="class63">
<span class="class-0">“चम्पिया-ह! उठती क्यों नहीं? ले, धान की पैंचसीस रख दे।” धान की बालियों का छोटा झीआ झोंपड़े के ओसारे पर रखकर उसने कहा,</span>
</div>
<div class="class63">
<span class="class-0">“दीया बालो!” बिरजू की माँ उठकर ओसारे पर आई–“डेढ़ पहर रात को गाड़ी लाने की क्या जरूरत थी? नाच तो अब ख़त्म हो रहा होगा।”</span>
</div>
<div class="class63">
<span class="class-0">ढिबरी की रोशनी में धान की बालियों का रंग देखते ही बिरजू की माँ के मन का सब मैल दूर हो गया।… धानी रंग उसकी आँखों से उतरकर रोम-रोम में घुल गया।</span>
</div>
<div class="class63">
<span class="class-0">“नाच अभी शुरू भी नहीं हुआ होगा। अभी-अभी बलरामपुर के बाबू की कम्पनी गाड़ी मोहनपुर होटिल-बँगला से हाकिम साहब को लाने गई है। इस साल आख़िरी नाच है।… पैंचसीस टट्टी में खोंस दे, अपने खेत का है।”</span>
</div>
<div class="class63">
<span class="class-0">“अपने खेत का ?” हुलसती हुई बिरजू की माँ ने पूछा, “पक गए धान?”</span>
</div>
<div class="class63">
<span class="class-0">“नहीं दस दिन में अगहन चढते-चढते लाल होकार झुक जाएँगी सारे खेत की बालियाँ।… मलदहिया टोली पर जा रहा था, अपने खेत में धान देखकर आँखें जुड़ा गई। सच कहता हूँ, पैंचसीस तोड़ते समय उँगलियाँ काँप रही थीं मेरी!”</span>
</div>
<div class="class63">
<span class="class-0">बिरजू ने धान की एक बाली से एक धान लेकर मुँह में डाल लिया और उसकी माँ ने एक हल्की डाँट दी–“कैसा लुक्कड़ है तू रे!… इन दुश्मनों के मारे कोई नेम-धरम जो बचे!”</span>
</div>
<div class="class63">
<span class="class-0">“क्या हुआ, डाँटती क्यों हैं?”</span>
</div>
<div class="class63">
<span class="class-0">“नवान्न के पहले ही नया धान जुठा दिया, देखते नहीं?”</span>
</div>
<div class="class63">
<span class="class-0">“अरे, इन लोगों का सब कुछ माफ है। चिरई-चुरमुन हैं ये लोग!” “इन दोनों के मुँह में नवान्न के पहले नया अन्न न पड़े।”</span>
</div>
<div class="class63">
<span class="class-0">इसके बाद चम्पिया ने भी धान की बाली से दो धान लेकर दाँतों तले दबाया–“ओ मैया! इतना मीठा चावल!”</span>
</div>
<div class="class63">
<span class="class-0">“और गमकता भी है न दिदिया ?” बिरजू ने फिर मुँह में धान लिया।</span>
</div>
<div class="class63">
<span class="class-0">“रोटी-पोटी तैयार कर चुकी क्या” बिरजू के बाप ने मुस्कुराकर पूछा।</span>
</div>
<div class="class63">
<span class="class-0">“नहीं!” मान-भरे सुर में बोली बिरजू की माँ, “जाने का ठीक-ठिकाना नही… और रोटी बनती है?”‘</span>
</div>
<div class="class63">
<span class="class-0">“वाह! खूब हो तुम लोग!… जिसके पास बैल हैं, उसे गाड़ी मैंगनी नहीं मिलेगी भला ? गाड़ीवालों को भी बैल की कभी ज़रूरत होगी।… पूछूँगा तब कोयरी टोला वालों से !… ले : जल्दी से रोटी बना ले।”</span>
</div>
<div class="class63">
<span class="class-0">“देर नहीं होगी!”</span>
</div>
<div class="class63">
<span class="class-0">“अरे, टोकरी-भर रोटी तो तू पलक मारते बना लेती है; पाँच रोटियाँ बनने में कितनी देर लगेगी।”</span>
</div>
<div class="class63">
<span class="class-0">अब बिरजू की माँ के होंठों पर मुस्कुराहट खुलकर खिलने लगी। उसने नजर बचाकर देखा, बिरजू का बाप उसकी और एकटक निहार रहा है ।… चम्पिया और बिरजू न होते तो मन की बात हँसकर खोलते देर न लगती। चम्पिया और बिरजू ने एक-दूसरे को देखा और खुशी से उनके चेहरे जगमगा उठे–“मैया बेकार गुस्सा हो रही थी न!”</span>
</div>
<div class="class63">
<span class="class-0">“चम्पी! जरा घैलसार में खड़ी होकर मखनी फुआ को आवाज़ दे तो!”</span>
</div>
<div class="class63">
<span class="class-0">“ऐ फू-आ-आ! सुनती ही फूआ-आ! मैया बुला रही है!”</span>
</div>
<div class="class63">
<span class="class-0">फुआ ने कोई जवाब नहीं दिया, किन्तु उसकी बड़बड़ाहट स्पष्ट सुनाई पड़ी—“हाँ! अब फुआ को क्यों गुहारती है? सारे टोले में बस एक फुआ ही तो बिना नाथ-पगहिया वाली है।”</span>
</div>
<div class="class63">
<span class="class-0">“अरी फुआ!” बिरजू की माँ ने हँसकर जवाब दिया, “उस समय बुरा मान गई थीं क्या? नाथ-पगहिया वाले को आकर देखो, दो पहर रात में गाड़ी लेकर आया है! आ जाओ फुआ, मैं मीठी रोटी पकाना नहीं जानती।”</span>
</div>
<div class="class63">
<span class="class-0">फुआ काँखती-खाँसती आई–“इसी से घड़ी-पहर दिन रहते ही पूछ रही थी कि नाच देखने जाएगी क्या? कहती, तो मैं पहले से ही अपनी अँगीठी यहाँ सुलगा जाती।”</span>
</div>
<div class="class63">
<span class="class-0">बिरजू की माँ ने फुआ को अँगीठी दिखला दी और कहा, ‘घर में अनाज-दाना वगैरह तो कुछ है नहीं। एक बागड़ है और कुछ बरतन-बासन। सो रात-भर के लिए यहाँ तम्बाकू रख जाती हूँ। अपना हुक्का ले आई हो न फुआ?”</span>
</div>
<div class="class63">
<span class="class-0">फुआ को तम्बाकू मिल जाए, तो रात-भर क्या, पाँच रात बैठकर जाग सकती है। फुआ ने अँधेरे में टटोलकर तम्बाकू का अन्दाज़ किया।… ओ-हो! हाथ खोलकर तम्बाकू रखा है बिरजू की माँ ने! और एक वह है सहुआइन! राम कही! उस रात को अफीम की गोली की तरह एक मटर-भर तम्बाकू रखकर चली गई गुलाब-बाग मेले और कह गई कि डिब्बी-भर तम्बाकू है।</span>
</div>
<div class="class63">
<span class="class-0">बिरजू की माँ चूल्हा सुलगाने लगी। चम्पिया ने शकरकंद को मसलकर गोले बनाए और बिरजू सिर पर कड़ाही औधाकर अपने बाप को दिखलाने लगा–“मलेटरी टोपी! इस पर दस लाठी मारने से भी कुछ नहीं होगा!”</span>
</div>
<div class="class63">
<span class="class-0">सभी ठठाकर हँस पड़े। बिरजू की माँ हँसकर बोली, “ताखे पर तीन-चार मोटे शकरकंद हैं, दे दे बिरजू को चम्पिया, बेचारा शाम से ही…”</span>
</div>
<div class="class63">
<span class="class-0">“बेचारा मत कहो मैया, खूब सचारा है!” अब चम्पिया चहकने लगी, “तुम क्या जानो, कथरी के नीचे मुँह क्यों चल रहा था बाबू साहब का!”</span>
</div>
<div class="class63">
<span class="class-0">“ही-ही-ही!”</span>
</div>
<div class="class63">
<span class="class-0">बिरजू के टूटे दूध के दाँतों की फाँक से बोली निकली, ‘बिलैक मारटिन में पाँच शकरकद खा लिया! हा-हा-हा!”</span>
</div>
<div class="class63">
<span class="class-0">सभी फिर ठठाकर हँस पड़े। बिरजू की माँ ने फुआ का मन रखने के लिए पूछा, ‘एक कनवाँ गुड़ है। आधा ढूँ फुआ?”,</span>
</div>
<div class="class63">
<span class="class-0">फुआ ने गद्गद होकर कहा, ‘अरी शकरकद तो खुद मीठा होता है, उतना क्यों डालेगी?”</span>
</div>
<div class="class63">
<span class="class-0">जब तक दोनों बैल दाना-घास खाकर एक-दूसरे की देह को जीभ से चाटें, बिरजू की माँ तैयार हो गई। चम्पिया ने छींट की साड़ी पहनी और बिरजू बटन के अभाव में पेण्ट पर पटसन की डोरी बँधवाने लगा।</span>
</div>
<div class="class63">
<span class="class-0">बिरजू की माँ ने आँगन से निकल गाँव की ओर कान लगाकर सुनने की चेष्टा की–ऊँहुँ, इतनी देर तक भला पैदल जानेवाले रुके रहेंगे?”</span>
</div>
<div class="class63">
<span class="class-0">पूर्णिमा का चाँद सिर पर आया गया है।… बिरजू की माँ ने असली रूपा का मैंगटोक्का पहना है आज, पहली बार। बिरजू के बप्पा को हो क्या गया है, गाड़ी जोतता क्यों नहीं, मुँह की ओर एकटक देख रहा है, मानो नाच की लाल पान की…</span>
</div>
<div class="class63">
<span class="class-0">गाड़ी पर बैठते ही बिरजू की माँ की देह में एक अजीब गुदगुदी होने लगी। उसने बाँस की बल्ली को पकड़कर कहा, “गाड़ी पर अभी बहुत जगह है। ज़रा दाहिनी सड़क से गाड़ी हाँकना।”</span>
</div>
<div class="class63">
<span class="class-0">बैल जब दौड़ने लगे और पहिया जब चूँ- चूँ करके घरघराने लगा तो बिरजू से नहीं रहा गया–“उड़न जहाज की तरह उड़ाओ बप्पा!”</span>
</div>
<div class="class63">
<span class="class-0">गाड़ी जंगी के पिछवाड़े पहुँची। बिरजू की माँ ने कहा, ‘ज़रा जंगी से पूछो न, उसकी पुतोहू नाच देखने चली गई क्या?”</span>
</div>
<div class="class63">
<span class="class-0">गाड़ी के रुकते ही जंगी के झोंपड़े से आती हुई रोने की आवाज़ स्पष्ट हो गई। बिरजू के बप्पा ने पूछा, ‘अरे जंगी भाई, काहे कन्ना-रोहट हो रहा है, आँगन में?”</span>
</div>
<div class="class63">
<span class="class-0">जंगी घूर ताप रहा था, बोला, ‘क्या पूछते हो, रंगी बलरामपुर से लौटा नहीं, पुतोहिया नाच देखने कैसे जाए! आसरा देखते-देखते उधर गाँव की सभी औरतें चली गई।”</span>
</div>
<div class="class63">
<span class="class-0">“अरी टीशनवाली, तो रोती है काहे!” बिरजू की माँ ने पुकारकर कहा, ‘आ जा झट से कपड़ा पहनकर। सारी गाड़ी पड़ी हुई है!… आ जा जल्दी!”</span>
</div>
<div class="class63">
<span class="class-0">बगल के झोंपड़े से राधे की बेटी सुनरी ने कहा, ‘काकी, गाड़ी में जगह है? मैं भी जाऊँगी।”</span>
</div>
<div class="class63">
<span class="class-0">बाँस की झाड़ी के उस पार लरेना खवास का घर है। उसकी बहू भी नहीं गई है। गिलट का झुनकी-कड़ा पहनकर झमकती आ रही है।</span>
</div>
<div class="class63">
<span class="class-0">“आ जा! जो बाकी रह गई हैं, सब आ जाएँ जल्दी!”</span>
</div>
<div class="class63">
<span class="class-0">जंगी की पुतोहू, लरेना की बीवी और राधे की बेटी सुनरी, तीनों गाड़ी के पास आई। बैल ने पिछला पैर फेंका। बिरजू के बाप ने एक भद्दी गाली दी–“साला! लताड़ मारकर लैंगड़ी बनाएगा पुतोहू को!”</span>
</div>
<div class="class63">
<span class="class-0">सभी ठठाकर हँस पड़े। बिरजू के बाप ने घूंघट में झुकी दोनों पुतोहुओं को देखा। उसे अपने खेत की झुकी हुई बालियों की याद आ गई।</span>
</div>
<div class="class63">
<span class="class-0">जंगी की पुतोहू का गौना तीन ही मास पहले हुआ। गौने की रंगीन साड़ी से कड़वे तेल और लठवा-सिन्दूर की गन्ध आ रही है। बिरजू की माँ को अपने गौने की याद आई। उसने कपड़े की गठरी से तीन मीठी रोटियाँ निकालकर कहा, “खा ले एक-एक करके। सिमराहा के सरकारी कूप में पानी पी लेना।”</span>
</div>
<div class="class63">
<span class="class-0">गाड़ी गाँव से बाहर होकर धान के खेतों के बगल से जाने लगी। चाँदनी, कार्तिक की!… खेतों से धान के झरते फूलों की गन्ध आती है। बाँस की झाड़ी में कहीं दुद्धी की लता फूली है। जंगी की पुतोहू ने एक बीड़ी सुलगाकर बिरजू की माँ की ओर बढ़ाई। बिरजू की माँ को अचानक याद आई चम्पिया, सुनरी, लरेना की बीवी और जंगी की पुतोहू, ये चारों ही तो गाँव में बैसकोप का गीत गाना जानती हैं।… खूब!</span>
</div>
<div class="class63">
<span class="class-0">गाड़ी की लीक धनखेतों के बीच होकर गई। चारों ओर गौने की साड़ी की खसखसाहट-जैसी आवाज़ होती है।… बिरजू की माँ के माथे के मैंगटीक्के पर चाँदनी छिटकती है।</span>
</div>
<div class="class63">
<span class="class-0">“अच्छा, अब एक बैसकोप का गीत गा तो चम्पिया…! डरती है काहे? जहाँ भूल जाओगी, बगल में मासटरनी बैठी ही है!”</span>
</div>
<div class="class63">
<span class="class-0">दोनों पुतोहुओं ने तो नहीं, किन्तु चम्पिया और सुनरी ने खैखारकर गला साफ़ किया।</span>
</div>
<div class="class63">
<span class="class-0">बिरजू के बाप ने बैलों को ललकारा–“चल भैया! और ज़रा ज़ोर से!… गा रे चम्पिया, नहीं तो मैं बैलों को धीरे-धीरे चलने को कहूँगा।”</span>
</div>
<div class="class63">
<span class="class-0">जंगी की पुतोहू ने चम्पिया के कान के पास घूँघट ले जाकर कुछ कहा और चम्पिया ने धीमे-से शुरू किया–“चन्दा की चाँदनी…”</span>
</div>
<div class="class63">
<span class="class-0">बिरजू को गोद में लेकर बैठी उसकी माँ की इच्छा हुई कि वह भी साथ-साथ गीत गाए। बिरजू की माँ ने जंगी की पुतोहू की ओर देखा, धीरे-धीरे गुनगुना रही है वह भी। कितनी प्यारी पुतोहू है! गौने की साड़ी से एक ख़ास किस्म की गन्ध निकलती है। ठीक ही तो कहा है उसने! बिरजू की माँ बेगम है, लाल पान की बेगम! यह तो कोई बुरी बात नहीं। हाँ, वह सचमुच लाल पान की बेगम है!</span>
</div>
<div class="class63">
<span class="class-0">बिरजू की माँ ने अपनी नाक पर दोनों आँखों को केन्द्रित करने की चेष्टा करके अपने रूप की झाँकी ली, लाल साड़ी की झिलमिल किनारी, मैंगटिक्का पर चाँद।… बिरजू की माँ के मन में अब और कोई लालसा नहीं। उसे नींद आ रही है।</span>
</div>
</body>
</html>
