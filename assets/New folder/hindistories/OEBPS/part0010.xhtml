<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0010</title>
<link rel="stylesheet" type="text/css" href="stylesheet.css" />
</head>
<body>
<div id="toc8______________________" class="class96">एक आदिम रात्रि की महक</div>
<div class="class61">
<span class="class1510">…न</span>
…करमा को नींद नहीं आएगी।</div>
<div class="class63">
<span class="class-0">नए पक्के मकान में उसे कभी नींद नहीं आती। चूना और वार्निश की गन्ध के मारे उसकी कनपटी के पास हमेशा चौअन्नी-भर दर्द चिनचिनाता रहता है। पुरानी लाइन के पुराने ‘इस्टिसन’ सब हजार पुराने हों, वहाँ नींद तो आती है।… ले, नाक के अन्दर फिर सुड़सुड़ी जगी ससुरी…!</span>
</div>
<div class="class63">
<span class="class-0">करमा छींकने लगा। नए मकान में उसकी छींक गूंज उठी।</span>
</div>
<div class="class63">
<span class="class-0">“करंमा, नींद नहीं आती?” बाबू ने कैम्प-खाट पर करवट लेते हुए पूछा।</span>
</div>
<div class="class63">
<span class="class-0">गमछे से नथुने को साफ़ करते हुए करमा ने कहा, “यहाँ नींद कभी नहीं आएगी, मैं जानता था, बाबू!”</span>
</div>
<div class="class63">
<span class="class-0">‘मुझे भी नींद नहीं आएगी,” बाबू ने सिगरेट सुलगाते हुए कहा, “नई जगह में पहली रात मुझे नींद नहीं आती।”</span>
</div>
<div class="class63">
<span class="class-0">करमा पूछना चाहता था कि नए पोख्ता मकान में बाबू को भी चूने की गन्ध लगती है? कनपटी के पास दर्द रहता है हमेशा क्या?… बाबू कोई गीत गुनगुनाने लगे। एक कुत्ता गश्त लगाता हुआ सिगनल-केबिन की ओर से आया और बरामदे के पास आकर रुक गया। करमा चुपचाप कुत्ते की नीयत को ताड़ने लगा। कुत्ते ने बाबू की खटिया की ओर थुथना ऊँचा करके हवा में सुँघा। आगे बढ़ा। करमा समझ गया–जरूर जूताख़ोर कुत्ता है, साला!… नहीं, सिर्फ सुँघ रहा है। कुत्ता अब करमा की ओर मुड़ा। हवा सुँघने लगा। फिर मुसाफिरख़ाने की ओर दुलकी-चाल से चला गया…।</span>
</div>
<div class="class63">
<span class="class-0">बाबू ने पूछा, “तुम्हारा नाम करमा है या करमचन्द या करमू?”…सात दिन तक साथ रहने के बाद, आज आधी रात के पहर में बाबू ने दिल खोलकर एक सवाल के जैसा सवाल किया है।</span>
</div>
<div class="class63">
<span class="class-0">“बाबू, नाम तो मेरा करमा ही है। वैसे लोगों के हज़ार मुँह हैं, हज़ार नाम कहते हैं।… निताय बाबू कोरमा कहते थे, घोस बाबू करीमा कहकर बुलाते थे, सिंघ जी ने सब दिन कामा ही कहा और असगर बाबू तो हमेशा करम-करम कहते थे। खुश रहने पर दिल्लगी करते थे–हाय मेरे करम!… नाम में क्या है, बाबू? जो मन में आए, कहिए। हज़ार नाम…।</span>
</div>
<div class="class63">
<span class="class-0">‘तुम्हारा घर सन्थाल परगना में है, या राँची-हज़ारीबाग की ओर?”</span>
</div>
<div class="class63">
<span class="class-0">करमा इस सवाल पर अचकचाया जरा। ऐसे सवालों के जवाब देते समय वह रमता-जोगी की मुद्रा बना लेता है। ‘घर? जहाँ धड़, वहाँ घर। माँ-बाप-भगवानजी!’… लेकिन, बाबू को ऐसा जवाब तो नहीं दे सकता!</span>
</div>
<div class="class63">
<span class="class-0">…बाबू भी खूब हैं। नाम का अरथ निकालकर अनुमान लगा लिया–घर सन्थाल परगना या राँची-हजारीबाग की ओर होगा, किसी गाँव में? करमा-पर्व के दिन जन्म हुआ होगा, इसलिए नाम करमा पड़ा। माथा, कपाल, होंठ और देह की गठन देखकर भी… ।</span>
</div>
<div class="class63">
<span class="class-0">…बाबू तो बहुत गुनी मालूम होते हैं। अपने बारे में करमा को कुछ मालूम नहीं। और बाबू नाम और कपाल देखकर सब कुछ बता रहे हैं। इतने दिन के बाद एक बाबू मिले हैं, गोपाल बाबू जैसे!</span>
</div>
<div class="class63">
<span class="class-0">करमा ने कहा, ‘बाबू, गोपाल बाबू भी यही कहते थे! यह करमा नाम तो गोपाल बाबू का ही दिया हुआ है!”</span>
</div>
<div class="class63">
<span class="class-0">करमा ने गोपाल बाबू का किस्सा शुरू किया–“…गोपाल बाबू कहते थे, आसाम से लौटती हुई कुली-गाड़ी में एक ‘डोको’ के अन्दर तू पड़ा था, बिना ‘बिलटी-रसीद’ के ही–लावारिस माल।”</span>
</div>
<div class="class63">
<span class="class-0">…चलो, बाबू को नींद आ गई। नाक बोलने लगी। गोपाल बाबू का किस्सा अधूरा ही रह गया।</span>
</div>
<div class="class63">
<span class="class-0">…कुतवा फिर गश्त लगाता हुआ आया। यह कार्तिक का महीना है न! ससुरा पस्त होकर आया है। हाँफ रहा है।… ले, तू भी यहीं सोएगा ? ऊँह! साले की देह की गन्ध यहाँ तक आती है–धेत्त! धेत्त!</span>
</div>
<div class="class63">
<span class="class-0">बाबू ने जगकर पूछा, “हूँ-ऊ-ऊ! तब क्या हुआ तुम्हारे गोपाल बाबू का?”</span>
</div>
<div class="class63">
<span class="class-0">कुत्ता बरामदे के नीचे चला गया। उलटकर देखने लगा। गुर्राया। फिर, दो-तीन बार दबी हुई आवाज़ में ‘बुफ-बुफ’ कर ज़नाने मुसाफिरखाने के अन्दर चला गया, जहाँ पैटमानजी सोता है।</span>
</div>
<div class="class63">
<span class="class-0">“बाबू, सो गए क्या?”</span>
</div>
<div class="class63">
<span class="class-0">…चलो, बाबू को फिर नींद आ गई! बाबू की नाक ठीक बबुआनी-आवाज़ में ही डाकती है!…पैटमानजी तो, लगता है, लकड़ी चीर रहे हैं!… गोपाल बाबू की नाक बीन-जैसी बजती थी-सुर में!… असगर बाबू का खर्राटा… सिंघ जी फुफकारते थे और साहू बाबू नींद में बोलते थे–‘ए, डाउन दो, गाड़ी, छोड़ा…!’</span>
</div>
<div class="class63">
<span class="class-0">…तार की घण्टी! स्टेशन का घण्टा! गार्ड साहब की सीटी! इंजिन का बिगुल! जहाज़ का भौंपा!… सैंकड़ों सीटियाँ… बिगुल… भोंपा… भों-ओं-ओं-ओं…!</span>
</div>
<div class="class63">
<span class="class-0">…हज़ार बार, लाख बार कोशिश करके भी अपने को रेल की पटरी से अलग नहीं कर सका, करमा। वह छटपटाया। चिल्लाया, मगर जरा भी टस-से-मस नहीं हुई उसकी देह। वह चिपका रहा। धड़धड़ाता हुआ इंजन गरदन और पैरों को काटता हुआ चला गया।… लाइन के एक ओर उसका सिर लुढ़का हुआ पड़ा था, दूसरी ओर दोनों पैर छिटके हुए! उसने जल्दी से अपने कटे हुए पैरों को बटोरा… अरे, यह तो एंटोनी गाट साहब के बरसाती जूते का जोड़ा है! गम्बूट!… उसका सिर क्या हुआ?…धेत, धेत! ससुरा नाक-कान चबा रहा है…!</span>
</div>
<div class="class63">
<span class="class-0">“करमा!”</span>
</div>
<div class="class63">
<span class="class-0">–धेत्!-धेत्!</span>
</div>
<div class="class63">
<span class="class-0">“उठ करमा, चाय बना!”</span>
</div>
<div class="class63">
<span class="class-0">करमा फड़फड़ाकर उठ बैठा।… ले, बिहान हो गया। मालगाड़ी को ‘थुरू-पास’ करके, पैटमानजी हाथ में बेंत की कमानी घुमाता हुआ आ रहा है।… साला! ऐसा भी सपना होता है, भला? बारह साल में, पहली बार ऐसा अजूबा सपना देखा करमा ने।</span>
</div>
<div class="class323">बारह साल में एक दिन के लिए भी रेलवे-लाइन से दूर नहीं गया, करमा। इस तरह ‘एकसिडटवाला सपना’ कभी नहीं देखा उसने!</div>
<div class="class63">
<span class="class-0">करमा रेल-कम्पनी का नौकर नहीं। वह चाहता तो पीटर, खलासी, पैटमान या पानी-पाँडे की नौकरी मिल सकती थी। खूब आसानी से रेलवे-नौकरी में ‘घुस’ सकता था। मगर मन को कौन समझाए! मन माना नहीं। रेल-कम्पनी का नीला कुर्ता और इंजिन-छाप बटन का शौक उसे कभी नहीं हुआ।</span>
</div>
<div class="class63">
<span class="class-0">रेल-कम्पनी क्या, किसी की नौकरी करमा ने कभी नहीं की। नाम-धाम पूछने के बाद लोग पेशे के बारे में पूछते हैं। करमा जवाब देता है–</span>
</div>
<div class="class63">
<span class="class-0">‘बाबू के ‘साथ रहते हैं।”…एक पैसा भी मुसहरा न लेनेवाले को नौकर तो नहीं कह सकते! …</span>
</div>
<div class="class63">
<span class="class-0">…गोपाल बाबू के साथ, लगातार पाँच वर्ष! इसके बाद कितने बाबुओं के साथ रहा, यह गिनकर बतलाना होगा। लेकिन, एक बात है–‘रिलिफिया-बाबू’ को छोड़कर किसी सालटन-बाबू के साथ वह कभी नहीं रहा।… सालटन-बाबू माने किसी ‘टिसन’ में ‘परमानन्टी’ नौकरी करनेवाला–फैमिली के साथ रहनेवाला!</span>
</div>
<div class="class63">
<span class="class-0">…जा रे गोपाल बाबू! वैसा बाबू अब कहाँ मिले? करमा का ‘माय-बाप, भाय-बहिन, कुल-परिवार’, जो बूझिए–सब एक गोपाल बाबू!… बिना ‘बिलटी-रसीद’ का लावारिस माल था, करमा। रेलवे अस्पताल से छुड़ाकर अपने साथ रखा गोपाल बाबू ने। जहाँ जाते, करमा साथ जाता। जो खाते, करमा भी खाता।…लेकिन आदमी की मति को क्या कहिए! रिलिफिया-काम छोड़कर सालटनी काम में गए। फिर, एक दिन शादी कर बैठे।… बीमा… गोपाल बाबू की ‘फैमली’ –राम-हो-राम! वह औरत थी? साच्छात चुड़ैल!… दिन-भर गोपाल बाबू ठीक रहते। साँझ पड़ते ही उनकी जान चिड़िया की तरह लुकाती फिरती।… आधी रात को कभी-कभी इसपेसल पास करने के लिए बाबू निकलते। लगता, अमरीकन रेलवे-इंजिन के बायलर में कोयला झोंककर निकले हैं।… करमा क्वाटर के बरामदे पर सोता था। तीन महीने तक रात में नींद नहीं आई, कभी।… बौमा ‘फों-फों’ करती-बाबू मिनमिनाकर कुछ बोलते। फिर शुरू होता रोना-कराहना, गाली-गलौज, मार-पीट। बाबूभागकर बाहर निकलते और वह औरत झपटकर माथे का केश पकड़ लेती।… तब करमा ने एक उपाय निकाला। ऐसे समय में वह उठकर दरवाज़ा खटखटाकर तक बचाता करमा?… बीमा एक दिन चिल्लाई, ‘ए छोकरा…हरामजादा! के दूर कोरो। यह चोर है चो-ओ-ओ-र!” इसके बाद से ही किसी ‘टीसन’ के फैमिली क्वार्टर को देखते ही करमा के मन में एक पतली आवाज़ गूंजने लगती है–चो-ओ-ओ-र! हरामजादा! फैमिली-क्वाटर ही क्यों-जनाना मुसाफिरखाना, जनाना दर्जा, जनाना… जनाना नाम से ही करमा को उबकाई आने लगती है।</span>
</div>
<div class="class63">
<span class="class-0">…एक ही साल में गोपाल बाबू को ‘हाड़-गोड़’ सहित चबाकर खा गई, वह जनाना! फूल-जैसे सुकुमार गोपाल बाबू! ज़िन्दगी में पहली बार फूट-फूटकर रोया था, करमा।</span>
</div>
<div class="class63">
<span class="class-0">…रमता-जोगी, बहता-पानी और रिलिफिया-बाबू! हेड-क्वाटर में चौबीस घण्टे हुए कि परवाना कटा-फलाने टिसन का मास्टर बीमार है, सिकरिपोट आया है। तुरंत ‘जोआयेन’ करो।… रिलिफिया-बाबू का बोरिया-बिस्तर हमेशा ‘रेडी’ रहना चाहिए। कम-से-कम एक सप्ताह, ज्यादा-से-ज्यादा तीन महीने से ज्यादा किसी एक जगह में जमकर नहीं रह सकता, कोई रिलिफिया-बाबू।… लकड़ी के एक बक्से में सारी गृहस्थी बन्द करके–आज यहाँ, कल वहाँ।…पानीपाड़ा से भातगाँव, कुरैठा से रौताड़ा। फिर, हेड-क्वाटर, कटिहार !</span>
</div>
<div class="class63">
<span class="class-0">…गोपाल बाबू ने ही घोस बाबू के साथ लगा दिया था–‘खूब भालो बाबू। अच्छी तरह रखेगा।’ लेकिन, घोस बाबू के साथ एक महीना से ज्यादा नहीं रह सका, करमा। घोस बाबू की बेवजह गाली देने की आदत! गाली भी बहुत ख़राब-ख़राब! माँ-बहन की गाली!… इसके अलावा घोस बाबू में कोई ऐब नहीं था। अपने ‘सर्वांग’ की तरह रखते थे।… घोस बाबू आज भी मिलते हैं तो गाली से ही बात शुरू करते हैं–“की रे…करमा? किसका साथ में है आजकल मादर्च…?</span>
</div>
<div class="class63">
<span class="class-0">…घोस बाबू को माँ-बहन की गाली देने वाला कोई नहीं। नहीं तो समझते कि माँ-बहन की गाली सुनकर आदमी का खून किस तरह खौलने लगता है। किसी भले आदमी को ऐसी खराब गाली बकते नहीं सुना है करमा ने, आज तक ।</span>
</div>
<div class="class63">
<span class="class-0">…राम बाबू की सब आदत ठीक थी। लेकिन… भा-आ-री ‘इश्की आदमी।’ जिस टिसन में जाते, पैटमान-पोटर-सूपर को एकान्त में बुलाकर घुसुर-फुसुर बतियाते। फिर रात में कभी मालगोदाम की ओर तो तभी ज़नाना मुसाफ़िरखाना में, तो कभी ज़नाना-पैख़ाना में…छि:-छि:… जहाँ जाते छुछुआते रहते–“क्या जी, असल-माल-वाल का कोई जोगाड़-जन्तर नहीं लगेगा?”…आख़िर वही हुआ जो करमा ने कहा था–‘माल’ ही उनका ‘काल’ हुआ। पिछले साल, जोगबनी-लाइन में एक नेपाली ने खुकरी से दो टुकड़ा काटकर रख दिया। और उड़ाओ माल!… जैसी अपनी इज़्ज़त, वैसी परायी!</span>
</div>
<div class="class63">
<span class="class-0">…सिंघ जी भारी ‘पुजेगरी’ ! सिया सहित राम-लछमन की मूर्ति हमेशा उनकी झोली में रहती थी। रोज़ चार बजे भोरे से ही नहाकर पूजा की घण्टी हिलाते रहते। इधर ‘कल’ की घण्टी बजती।… जिस घर में ठाकुरजी की झोली रहती, उसमें बिना नहाए कोई पैर भी नहीं दे सकता था।…कोई अपनी देह को उस तरह बाँधकर हमेशा कैसे रह सकता है? कौन दिन में दस बार नहाए और हजार बार पैर धोए? सो भी, जाड़े के मौसम में!… जहाँ कुछ छूओ कि हूँहूँहूँ -अरेरेरे-छू दिया न?…ऐसे छुतहा आदमी को रेल-कम्पनी में आने की क्या ज़रूरत?… सिंघ जी का साथ नहीं निभ सका।</span>
</div>
<div class="class63">
<span class="class-0">…साहू बाबू दरियादिल आदमी थे। मगर मदक्की ऐसे कि दिन-दोपहर को पचास-दारू एक बोतल पीकर मालगाड़ी को ‘थरुपास’ दे दिया और गाड़ी लड़ गई। करमा को याद है, ‘एकसिडंट’ की खबर सुनकर ही साहू बाबू ने फिर एक बोतल चढ़ा दिया।… आखिर डॉक्टर ने दिमाग खराब होने का ‘सार्टिकफिटिक’ दे दिया।</span>
</div>
<div class="class63">
<span class="class-0">…लेकिन, उस ‘एकसिडंट’ के समय भी किसी रात को करमा ने ऐसा सपना नहीं देखा !</span>
</div>
<div class="class63">
<span class="class-0">…न…भोर-भोर ऐसी कुलच्छन-भरी बात बाबू को सुनाकर करमा ने अच्छा नहीं किया। रेलवे की नौकरी में अभी तुरत ‘घुसवै’ किए हैं।</span>
</div>
<div class="class63">
<span class="class-0">…न:…बाबू के मिजाज का टेर-पता अब तक करमा को नहीं मिला है। करीब एक सप्ताह तक साथ में रहने के बाद, कल रात में पहली बार दिल खोलकर दो सवाल-जवाब किया बाबू ने। इसीलिए, सुबह को करमा ने दिल खोलकर अपने सपने की बात शुरू की थी। चाय की प्याली सामने रखने के बाद उसने हँसकर कहा, “हँह बाबू, रात में हम एक अ-जू-ऊ-ऊबा सपना देखा। धड़धड़ाता इंजिन…लाइन पर चिपकी हमारी देह टस-से-मस नहीं… सिर इधर और पैर दोनों लाइन के उधर… एंटोनी गाट साहेब के बरसाती जूते का जोड़ा… गम्बोट…!”</span>
</div>
<div class="class63">
<span class="class-0">“धेत! क्या बेसिर-पैर की बात करते हो, सुबह-सुबह ? गाँजा-वाँजा पीता है क्या?”</span>
</div>
<div class="class63">
<span class="class-0">…करमा ने बाबू को सपने की बात सुनाकर अच्छा नहीं किया।</span>
</div>
<div class="class63">
<span class="class-0">करमा उठकर ताखे पर रखे हुए आईने में अपना मुँह देखने लगा। उसने ‘अ-जू-ऊ-ऊ-बा’ कहकर देखा। छि:, उसके होंठ तीतर की चोंच की तरह…।</span>
</div>
<div class="class63">
<span class="class-0">“का करमचन? का बन रहा है?”</span>
</div>
<div class="class63">
<span class="class-0">…पानी-पाँडे? यह पानी-पाँडे भला आदमी है। पुरानी जान-पहचान है इससे, करमा की। कई टिसन में संगत हुआ है। लेकिन, यह पैटमान लटपटिया आदमी मालूम होता है। हर बात में पुच-पुच कर हँसनेवाला।</span>
</div>
<div class="class63">
<span class="class-0">“करमचन बाबू कौन जाति के हैं?”</span>
</div>
<div class="class63">
<span class="class-0">“क्यों? बंगाली हैं।”</span>
</div>
<div class="class63">
<span class="class-0">“भैया, बंगाली में भी साढ़े-बारह बरन के लोग होते हैं।”</span>
</div>
<div class="class63">
<span class="class-0">“पानी-पाँडेजी, सो तो मैं नहीं जानता। मगर बहुत गुनी-आदमी हैं। आपका नाम का मतलब निकालकर-चेहरा देखकर सब कुछ बता देंगे…लीजिए, घण्टी पड़ गई दुबज्जी गाड़ी की, और मेरी तरकारी अभी तक चढ़ी हुई है।”</span>
</div>
<div class="class63">
<span class="class-0">पानी-पाँडे जाते-जाते कह गया, “थोड़ी तरकारी बचाकर रखना, करमचन!”</span>
</div>
<div class="class63">
<span class="class-0">…घर कहाँ? कौन जाति ? मनिहारी घाट के मस्तान बाबा का सिखाया हुआ जवाब, सभी जगह नहीं चलता–हरि के भजे सो हरि के होई!मगर,हरि की भी जाति थी!… ले, यह घटही-गाड़ी का इंजन कैसे भेज दिया इस लाइन में आज? संथाली-बाँसी जैसी पतली सीटी–सी-ई-ई!!</span>
</div>
<div class="class63">
<span class="class-0">…ले, फक्का! एक भी पसिंजर नहीं उतरा, इस गाड़ी से भी। काहे को इतना खर्चा करके रेल-कम्पनी ने यहाँ टिसन बनाया, करमा की बुद्धि में नहीं आता। फ़ायदा? बस, नाम ही आमदपुरा है–आमदनी नदारद। सात दिन में दो टिकट कटे हैं और सिर्फ पाँच पसिंजर उतरे हैं, जिसमें दो बिना टिकट के।… इतने दिन के बाद पन्द्रह बोरा बैंगन उस दिन बुक हुआ। पन्द्रह बैंगन देकर ही काम बना लिया, उस बूढ़े ने।… उस बैंगनवाले की बोली–बानी अजीब थी। करमा से घुलकर गप करना चाहता था बूढ़ा। घर कहाँ? कौन जाति ? घर में कौन-कौन?… करमा ने सभी सवालों का एक ही जवाब दिया था–ऊपर की ओर हाथ दिखलाकर ! बूढ़ा हँस पड़ा था।… अजीब हँसी!</span>
</div>
<div class="class63">
<span class="class-0">…घटही-गाड़ी! सी-ई-ई-ई!!</span>
</div>
<div class="class63">
<span class="class-0">करमा मनिहारी घाट टिसन में भी रहा है, तीन महीने तक एक बार, एक महीना दूसरी बार।… मनिहारी घाट टिसन की बात निराली है। कहाँ मनिहारी घाट और कहाँ आमदपुरा का यह पिद्दी टिसन!</span>
</div>
<div class="class63">
<span class="class-0">…नई जगह में, नए टिसन में पहुँचकर आसपास के गाँवों में एकाध चक्कर घूमे-फिरे बिना करमा को न जाने कैसा-कैसा लगता है। लगता है, अन्ध-कूप में पड़ा हुआ है।… वहां ‘डिसटन-सिंगल’ के उस पार दूर-दूर तक खेत फैले हैं।… वह काला जंगल… ताड़ का वह अकेला पेड़… आज बाबू को खिला-पिलाकर करमा निकलेगा। इस तरह बैठे रहने से उसके पेट का भात नहीं पचेगा।… यदि गाँव-घर और खेत-मैदान में नहीं घूमता-फिरता, तो वह पेड़ पर चढ़ना कैसे सीखता? तैरना कहाँ सीखता?</span>
</div>
<div class="class63">
<span class="class-0">…लखपतिया टिसन का नाम कितना जब्बड़ है! मगर टिसन पर एक सत्तू-फरही की भी दूकान नहीं। आस-पास में, पाँच कोस तक कोई गाँव नहीं मगर, टिसन से पूरब जो दो पोखरे हैं, उन्हें कैसे भूल सकता है करमा? आईना की तरह झलमलाता हुआ पानी।… वैशाख महीने की दोपहरी में, घण्टों गले-भर पानी में नहाने का सुख! मुँह से कहकर बताया नहीं जा सकता!</span>
</div>
<div class="class63">
<span class="class-0">…मुदा, कदमपुरा–सचमुच कदमपुरा है। टिसन से शुरू करके गाँव तक हज़ारों कदम के पेड़ हैं।… कदम की चटनी खाए एक युग हो गया।</span>
</div>
<div class="class63">
<span class="class-0">…वारिसंगज टिसन, बीच कस्बा में है। बड़े-बड़े मालगोदाम, हज़ारों गाँठ पाट, धान-चावल के बोरे, कोयला-सीमेंट-चूना की ढेरी! हमेशा हज़ारों लोगों की भीड़! करमा को किसी का चेहरा याद नहीं।… लेकिन टिसन से सटे उत्तर की ओर मैदान में तम्बू डालकर रहने वाले गदहावाले मगहिया डोमों की याद हमेशा आती है।–घाँघरीवाली औरतें, हाथ में बड़े-बड़े कड़े, कान में झुमके…नंगे बच्चे, कान में गोल-गोल कुण्डल वाले मर्द… उनके मुर्गे! उनके कुते !</span>
</div>
<div class="class63">
<span class="class-0">…बथनाहा टिसन के चारों ओर हज़ार घर बन गए हैं। कोई परतीत करेगा कि पाँच साल पहले बथनाहा टिसन पर दिन-दोपहर को टिटही बोलती थी!</span>
</div>
<div class="class63">
<span class="class-0">…कितनी जगहों, कितने लोगों की याद आती है!… सोनबरसा के आम… कालूचक की मछलियाँ…भटोतर का दही…कुसियारगाँव का ऊख!</span>
</div>
<div class="class63">
<span class="class-0">…मगर सबसे ज़्यादा आती है मनिहारी घाट टिसन की याद। एक तरफ़ धरती, दूसरी ओर पानी। इधर रेलगाड़ी, उधर जहाज़। इस पार खेत-गाँव-मैदान, उस पार साहेबगंज-कजरोटिया का नीला पहाड़। नीला पानी-सादा बालू!… तीन एक, चार! चार महीने तक तीसों दिन गंगा में नहाया है, करमा। चार ‘जनम तक’ श्राप का कोई असर तो नहीं होना चाहिए! इतना बढ़िया नाम शायद ही किसी टिसन का होगा-मनिहार।… बलिहारी! मछुवे जब नाव से मछलियाँ उतारते तो चमक के मारे करमा की आँखें चौंधिया जातीं।</span>
</div>
<div class="class63">
<span class="class-0">…रात में, उधर जहाज चला जाता–धू-धू करता हुआ। इधर गाड़ी छकछकाती हुई कटिहार की ओर भागती। अजू साह की दूकान की झाँपी बन्द हो जाती। तब घाट पर मस्तान बाबा की मण्डली जुटती।</span>
</div>
<div class="class63">
<span class="class-0">…मस्तान बाबा कुली-कुल के थे। मनिहारी घाट पर ही कुली का काम करते थे। एक बार मन ऐसा उदास हो गया कि दाढ़ी और जटा बढ़ाकर बाबाजी हो गए। खंजड़ी बजा निरगुन गाने लगे। बाबा कहते, “घाट-घाट का पानी पीकर देखा-सब फीका। एक गंगाजल मीठा…।” बाबा एक चिलम गाँजा पीकर पाँच किस्सा सुना देते। सब वेद-पुरान का किस्सा! करमा ने ग्यान की दो-चार बोली मनिहारी घाट पर ही सीखीं। मस्तान बाबा के सत्संग में। लेकिन, गाँजा में उसने कभी दम नहीं लगाया।… आज बाबू झुँझलाकर जब कहा, “गाँजा-वाँजा पीते हो क्या”–तो करमा को मस्तान बाबा की याद आई। बाबा कहते–हर जगह की अपनी खुशबू-बदबू होती है!… इस आदमपुरा की गन्ध के मारे करमा को खाना-पीना नहीं रुचता।</span>
</div>
<div class="class63">
<span class="class-0">…मस्तान बाबा को बाद देकर मनिहारी घाट की याद कभी नहीं आती।</span>
</div>
<div class="class63">
<span class="class-0">करमा ने ताखे पर रखे आईने में फिर अपना मुखड़ा देखा। उसने आँखें अधमुँदी दाँत निकालकर हँसते हुए मस्तान बाबा के चेहरे की नकल उतारने की चेष्टा की–“मस्त रहो!… सदा आँख-कान खोलकर रहो।…धरती बोलती है। गाछ-बिरिच्छ भी अपने लोगों को पहचानते हैं।… फसल को नाचते-गाते देखा है, कभी? रोते सुना है कभी अमावस्या की रात को? है…है…है…–मस्त रहो…।”</span>
</div>
<div class="class63">
<span class="class-0">…करमा को क्या पता कि बाबू पीछे खड़ा होकर सब तमाशा देख रहे हैं। बाबू ने अचरज से पूछा, “तुम जगे-जगे खड़ा होकर भी सपना देखता है?…कहता है कि गाँजा नहीं पीता?”</span>
</div>
<div class="class63">
<span class="class-0">सचमुच वह खड़ा-खड़ा सपना देखने लगा था। मस्तान बाबा का चेहरा बरगद के पेड़ की तरह बड़ा होता गया। उनकी मस्त हँसी आकाश में गूँजने लगी। गाँजे का धुआँ उड़ने लगा। गंगा की लहरें आई। दूर, जहाज़ का भोंपा सुनाई पड़ा–भों-ओं-ओं!</span>
</div>
<div class="class63">
<span class="class-0">बाबू ने कहा, “खाना परोसो। देखूँ, क्या बनाया है? तुमको लेकर तो भारी मुश्किल है…।”</span>
</div>
<div class="class63">
<span class="class-0">मुँह का पहला कौर निगलकर बाबू करमा का मुँह ताकने लगे, “लेकिन,खाना तो बहुत बढ़िया बनाया है!”</span>
</div>
<div class="class63">
<span class="class-0">खाते-खाते बाबू का मन-मिजाज़ एकदम बदल गया। फिर रात की तरह दिल खोलकर गप करने लगे, “खाना बनाना किसने सिखलाया तुमको? गोपाल बाबू की घरवाली ने?”</span>
</div>
<div class="class63">
<span class="class-0">…गोपाल बाबू की घरवाली ? माने बौमा? वह बोला, “बौमा का मिजाज़ तो इतना खट्टा था कि बोली सुनकर कड़ाही का ताज़ा दूध फट जाए। वह किसी को क्या सिखावेगी? फूहड़ औरत?”</span>
</div>
<div class="class63">
<span class="class-0">“और यह बात बनाना किसने सिखलाया तुमको?”</span>
</div>
<div class="class63">
<span class="class-0">करमा को मस्तान बाबा की ‘बानी’ याद आई, “बाबू सिखलाएगा कौन?… शहर सिखाए कोतवाली!”</span>
</div>
<div class="class63">
<span class="class-0">“तुम्हारी बीवी को खूब आराम होगा!”</span>
</div>
<div class="class63">
<span class="class-0">बाबू का मन-मिजाज़ इसी तरह ठीक रहा तो एक दिन करमा मस्तान बाबा का पूरा किस्सा सुनाएगा।</span>
</div>
<div class="class63">
<span class="class-0">“बाबू, आज हमको जरा छुट्टी चहिए।”</span>
</div>
<div class="class63">
<span class="class-0">“छुट्टी! क्यों? कहाँ जाएगा?”</span>
</div>
<div class="class63">
<span class="class-0">करमा ने एक ओर हाथ उठाते हुए कहा, “जरा उधर घूमने-फिरने…।”</span>
</div>
<div class="class63">
<span class="class-0">पैटमानजी ने पुकारकर कहा, “करमा! बाबू को बोलो, ‘कल’ बोलता है।”</span>
</div>
<div class="class63">
<span class="class-0">…तुम्हारी बीवी को खूब आराम होगा!… करमा की बीवी! वारिसगंज टिसन… मगहिया डोमों के तंम्बू…उठती उमेरवाली मपपोहल छौंड़ी…नाक में नथिया…नाक और नथिया में जमे हुए काले मैले… पीले दाँतों में मिस्सी!!</span>
</div>
<div class="class63">
<span class="class-0">करमा अपने हाथ का बना हुआ हलवा-पूरी उस छोंड़ी को नहीं खिला सका। एक दिन काग़ज़ की पुड़िया में ले गया। लेकिन वह पसीने से भीग गया। उसकी हिम्मत ही नहीं हुई।… यदि यह छौंड़िया चिल्लाने लगे कि तुम हमको चुरा-छिपाकर हलवा काहे खिलाता है?… ओ, मइयो-यो-यो-यो-यो…!!</span>
</div>
<div class="class63">
<span class="class-0">…बाबू हज़ार कहें, करमा का मन नहीं मानता कि उसका घर संथाल-परगना या राँची की ओर कहीं होगा। मनिहारी घाट में दो-दो बार रह आया है, वह। उस पार के साहेबगंज-कजरोटिया के पहाड़ ने उसको अपनी ओर नहीं खींचा कभी! और वारिसगंज, कदमपुरा, कालूचक, लखपतिया का नाम सुनते ही उसके अन्दर कुछ झनझना उठता है। जाने-पहचाने, अचीन्हे, कितने लोगों के चेहरों की भीड़ लग जाती है! कितनी बातें–सुख-दु:ख को! खेत-खलिहान, पेड़-पौधे, नदी-पोखरे, चिरई चुनमुन–सभी एक साथ टानते हैं, करमा को !</span>
</div>
<div class="class63">
<span class="class-0">…सात दिन से उस जंगल का ताड़ का पेड़ उसको इशारे से बुला रहा है। जंगल के ऊपर आसमान में तैरती हुई चील आकर करमा को क्यों पुकार जाती है? क्यों?</span>
</div>
<div class="class323">रेलवे-हाता पार करने के बाद भी जब कुत्ता नहीं लौटा तो करमा ने झिड़की दी, “तू कहाँ जाएगा ससुर? जहाँ जाएगा झाँव-झाँव करके कुते दौड़ेंगे।… जा! भाग। भाग!!”</div>
<div class="class63">
<span class="class-0">कुत्ता रुककर करमा को देखने लगा। धनखेतों से गुजरने वाली पगडण्डी पकड़कर करमा चल रहा है। धान की बालियाँ अभी फूटकर निकली नहीं हैं।… करमा को हेडक्वाटर के चौधरी बाबू की गर्भवती घरवाली की याद आई। सुना है, डाक्टरनी ने अन्दर का फोटो लेकर देखा है–जुड़वाँ बच्चा है पेट में!</span>
</div>
<div class="class63">
<span class="class-0">…इधर ‘हथिया-नच्छतर’ अच्छा झरा था। खेतों में अभी भी पानी लगा हुआ है।… मछली?</span>
</div>
<div class="class63">
<span class="class-0">…पानी में मांगुर-मछलियों को देखकर करमा की देह अपने-आप बँध गई। वह साँस रोककर चुपचाप खड़ा रहा। फिर धीरे-धीरे खेत की मेंड़ पर चला गया। मछलियाँ छलमलाई। आईने की तरह थिर पानी अचानक नाचने लगा।… करमा क्या करे?… उधर की मेंड़ से सटाकर एक छेका देकर पानी को उलीच दिया जाए तो…?</span>
</div>
<div class="class63">
<span class="class-0">…है है-है है! साले! बन का गीदड़, जाएगा किधर? और छलमलाओ!… अरे, काँटा करमा को क्या मारता है? करमा नया शिकारी नहीं।</span>
</div>
<div class="class63">
<span class="class-0">आठ मांगुर और एक गरई मछली! सभी काली-मछलियाँ! कटिहार हाट में इसी का दाम बेखटके तीन रुपया ले लेता।… करमा ने गमछे में मछलियों को बाँध लिया। ऐसा संतोख उसको कभी नहीं हुआ, इसके पहले। बहुत-बहुत मछली का शिकार किया उसने!</span>
</div>
<div class="class63">
<span class="class-0">एक बूढ़ा भैंसवार मिला जो अपनी भैंस को खोज रहा था, “ए भाय! उधर किसी भैंस पर नज़र पड़ी है?”</span>
</div>
<div class="class63">
<span class="class-0">भैंसवार से करमा ने एक बीड़ी माँगी। उसको अचरज हुआ–कैसा आदमी है, न बीड़ी पीता है, न तम्बाकू खाता है। उसने नाराज़ होकर जिरह करना शुरू किया, “इधर कहाँ जाना है? गाँव में तुम्हारा कौन है? मछली कहाँ ले जा रहे हो?”</span>
</div>
<div class="class63">
<span class="class-0">…ताड़ का पेड़ तो पीछे की ओर ही धसकता जाता है। करमा ने देखा, गाँव आ गया। गाँव में कोई तमाशावाला आया है। बच्चे दौड़ रहे हैं। हाँ, भालूवाला ही है। डमरू की बोली सुनकर करमा ने समझ लिया था।</span>
</div>
<div class="class63">
<span class="class-0">…गाँव में पहली गन्ध! गन्ध का पहला झोंका!</span>
</div>
<div class="class63">
<span class="class-0">…गाँव का पहला आदमी। यह बूढ़ा गोभी को पानी से पटा रहा है। बाल सादा हो गए हैं, मगर पानी भरते समय बाँह में जवानी ऐंठती है।…अरे, यह तो वही बूढ़ा है जो उस दिन बैंगन बुक कराने गया था और करमा से घुल-मिलकर गप करना चाहता था। करमा से खोद-खोदकर पूछता था–“माय-बाप हैं नहींया माय-बाप को छोड़कर भाग आए हो?… ले, उसने भी करमा को पहचान लिया!”</span>
</div>
<div class="class63">
<span class="class-0">“क्या है, भाई ? इधर किधर?”</span>
</div>
<div class="class63">
<span class="class-0">“ऐसे ही। घूमने-फिरने!…आपका घर इसी गाँव में है?”</span>
</div>
<div class="class63">
<span class="class-0">बूढ़ा हँसा। घनी मूंछे खिल गई।… बूढ़ा ठीक सत्तो बाबू टीटी के बाप की तरह हँसता है।</span>
</div>
<div class="class63">
<span class="class-0">एक लाल साड़ी वाली लड़की हुक्के पर चिलम चढ़ाकर फ्रेंकती हुई आयी। चिलम को फ्रेंकते समय उसके दोनों गाल गोल हो गए थे। करमा को देखकर वह ठिठकी। फिर गोभी के खेत के बाड़े को पार करने लगी। बूढ़े ने कहा, “चलो बेटी, दरवाज़े पर ही हम लोग आ रहे हैं।”</span>
</div>
<div class="class63">
<span class="class-0">बूढ़ा हाथ-पैर धोकर खेत से बाहर आया, “चलो!”</span>
</div>
<div class="class63">
<span class="class-0">लड़की ने पूछा, ‘बाबा, यह कौन आदमी है?”</span>
</div>
<div class="class63">
<span class="class-0">‘भालू नचाने वाला आदमी।’</span>
</div>
<div class="class63">
<span class="class-0">“धेत!”</span>
</div>
<div class="class63">
<span class="class-0">करमा लजाया।… क्या उसका चेहरा-मोहरा भालू नचाने वाला-जैसा है? बूढ़े ने पूछा, “तुम रिलिफिया-बाबू के नौकर ही न?”</span>
</div>
<div class="class63">
<span class="class-0">“नहीं, नौकर नहीं।… ऐसे ही साथ में रहता हूँ।”</span>
</div>
<div class="class63">
<span class="class-0">‘ऐसे हो? साथ में? तलब कितना मिलता है?”</span>
</div>
<div class="class63">
<span class="class-0">“साथ में रहने पर तलब क्या मिलेगा?”</span>
</div>
<div class="class63">
<span class="class-0">…बूढ़ा हुक्का पीना भूल गया। बोला, ‘बस? बेतलब का ताबेदार?”</span>
</div>
<div class="class63">
<span class="class-0">बूढ़े ने आँगन की ओर मुँह करके कहा, “सरसतिया! जरा माय को भेज दो, यहाँ। एक कमाल का आदमी…।”</span>
</div>
<div class="class63">
<span class="class-0">बूढ़ी टट्टी की आड़ में खड़ी थी। तुरंत आई। बूढ़े ने कहा, ‘जरा देखो, इस किल्लाठोंक-जवान की। पेट भर भात पर खटता है।… क्यों जी, कपड़ा भी मिलता है?… इसी को कहते हैं–पेट-माधीराम मर्द!”</span>
</div>
<div class="class63">
<span class="class-0">…आँगन में एक पतली खिलखिलाहट!… भालू नचाने वाला कहीं पड़ोस में ही तमाशा दिखा रहा है। डमरू के इस ताल पर भालू हाथ हिला-हिलाकर थब्बड़–थब्बड़ नाच रहा होगा-थुथना ऊँचा करके।… अच्छा जी भोलेराम, नाच तो खूब बनाया, तैने। अब एक बार दिखला दे कि फूहड़ औरत गोद में बच्चा को सुलाकर किस तरह ऊँघती है!</span>
</div>
<div class="class63">
<span class="class-0">… वाहजी भोलेराम !</span>
</div>
<div class="class63">
<span class="class-0">…सैकड़ों खिलखिलाहट!!</span>
</div>
<div class="class63">
<span class="class-0">“तुम्हारा नाम क्या है जी?… मरमचन? वाह, नाम तो खूब सगुनिया है। लेकिन काम? काम चूल्हचन?”</span>
</div>
<div class="class63">
<span class="class-0">करमा ने लजाते हुए बात को मोड़ दिया, ‘आपके खेत का बैंगन बहुत बढ़िया है। एकदम घी जैसा…।” बूढ़ा मुस्कुराने लगा।</span>
</div>
<div class="class63">
<span class="class-0">और बूढ़ी की हँसी करमा की देह में जान डाल देती है। वह बोली, “बेचारे को दम तो लेने दी। तभी से रगेट रहे हो।”</span>
</div>
<div class="class63">
<span class="class-0">“मछली है? बाबू के लिए ले जाओगे?”</span>
</div>
<div class="class63">
<span class="class-0">“नहीं। ऐसे ही…रास्ते में शिकार…।”</span>
</div>
<div class="class63">
<span class="class-0">“सरसतिया की माय! मेहमान को चूड़ा भूनकर मछली की भाजी के साथ खिलाओ!… एक दिन दूसरे के हाथ की बनाई मछली खा लो जी!”</span>
</div>
<div class="class63">
<span class="class-0">जलपान करते समय करमा ने सुना–कोई पूछ रही थी, ‘ए, सरसतिया की माय! कहाँ का मेहमान है?”</span>
</div>
<div class="class63">
<span class="class-0">“कटिहार का।”</span>
</div>
<div class="class63">
<span class="class-0">“कौन है?”</span>
</div>
<div class="class63">
<span class="class-0">“कुटुम ही है।”</span>
</div>
<div class="class63">
<span class="class-0">“कटिहार में तुम्हारा कुटुम कब से रहने लगा?”</span>
</div>
<div class="class63">
<span class="class-0">“हाल से ही।“</span>
</div>
<div class="class63">
<span class="class-0">…फिर एक खिलखिलाहट! कई खिलखिलाहट!!… चिलम फुंकते समय सरसतिया के गाल मोसम्बी की तरह गोल हो जाते हैं। बूढ़ी ने दुलार-भरे स्वर में पूछा, “अच्छा ऐ बबुआ! तार के अन्दर से आदमी की बोली कैसे जाती है? हमको जरा खुलासा करके समझा दो।”</span>
</div>
<div class="class63">
<span class="class-0">चलते समय बूढ़ी ने धीरे-से कहा, “बूढ़े की बात का बुरा न मानना। जब से जवान बेटा गया, तब से इसी तरह उखड़ी-उखड़ी बात करता है।… कलेजे का घाव… ।”</span>
</div>
<div class="class63">
<span class="class-0">“एक दिन फिर आना।”</span>
</div>
<div class="class63">
<span class="class-0">“अपना ही घर समझना !”</span>
</div>
<div class="class63">
<span class="class-0">लौटते समय करमा को लगा, तीन जोड़ी आँखें उसकी पीठ पर लगी हुई हैं। आँखें नहीं– डिसटन-सिंगल, होम-सिंगल और पैट-सिंगल की लाल-लाल गोल-गोल रोशनी !!</span>
</div>
<div class="class63">
<span class="class-0">जिस खेत में करमा ने मछली का शिकार किया था उसकी मेंड़ पर एक ढोंढ़ा-साँप बैठा हुआ था। फों-फों करता हुआ भागा।… हद है! कुत्ता अभी तक बैठा उसकी राह देख रहा था! खुशी के मारे नाचने लगा करमा को देखकर !</span>
</div>
<div class="class63">
<span class="class-0">रेलवे-हाता में आकर करमा को लगा, बूढ़े ने उसको बनाकर ठग लिया। तीन रुपये की मोटी-मोटी माँगुर मछलियाँ एक चुटकी चुडा खिलाकर, चार खट्टी-मीठी बात सुनाकर…।</span>
</div>
<div class="class63">
<span class="class-0">…करमा ने मछली की बात अपने पेट में रख ली। लेकिन बाबू तो पहले से ही सब कुछ जान लेने वाला–‘अगरजानी’ है। दो हाथ दूर से ही बोले, “करमा, तुम्हारी देह से कच्ची मछली की बास आती है। मछली ले आए हो?”</span>
</div>
<div class="class63">
<span class="class-0">…करमा क्या जवाब दे अब? ज़िंदगी में पहली बार किसी बाबू के साथ उसने विश्वासघात किया है।… मछली देखकर बाबू जरूर नाचने लगते!… पन्द्रह दिन देखते-देखते ही बीत गए।</span>
</div>
<div class="class63">
<span class="class-0">अभी, रात की गाड़ी से टिसन के सालटन-मास्टर बाबू आए हैं–बाल-बच्चों के साथ। पन्द्रह दिन से चुप फैमिली-क्वाटर में कुहराम मचा है। भोर की गाड़ी से ही करमा अपने बाबू के साथ हेड-क्वाटर लौट जाएगा।… इसके बाद, मनिहारी घाट?</span>
</div>
<div class="class63">
<span class="class-0">…न…आज रात भी करमा को नींद नहीं आएगी। नहीं, अब वार्निश-चूने की गन्ध नहीं लगती।… बाबू तो मज़े में सो रहे हैं। बाबू, सचमुच में गोपाल बाबू जैसे हैं। न किसी जगह से तिल-भर मोह, न रती-भर माया।… करमा क्या करे? ऐसा तो कभी नहीं हुआ।… ‘एक दिन फिर आना। अपना ही घर समझना।… कुटुम है… पेटमाधीराम मर्द!’</span>
</div>
<div class="class63">
<span class="class-0">…अचानक करमा को एक अजीब-सी गन्ध लगी। वह उठा। किधर से यह गन्ध आ रही है? उसने धीरे-से प्लेटफार्म पार किया। चुपचाप सुंघता हुआ आगे बढ़ता गया।… रेलवे-लाइन पर पैर पड़ते ही सभी सिंगल-होम, डिसटंट और पैट-ज़ोर-ज़ोर से बिगुल फ्रेंकने लगे।… फ़ैमिली-क्वाटर से एक औरत चिल्लाने लगी–‘चो-ओ-चो-र!" वह भागा। एक इंजिन उसके पीछे-पीछे दौड़ा आ रहा है।…मगहिया डोम की छोंड़ी?… तम्बू में वह छिप गया।… सरसतिया खिलखिलाकर हँसती है। उसके झबरे केश, बेनहाई हुई देह की गन्ध, करमा के प्राण में समा गई।… वह डरकर सरसतिया की गोद में… नहीं, उसकी बूढ़ी माँ की गोद में अपना मुँह छिपाता है।… रेल और जहाज़ के भोंपे एक साथ बजते हैं। सिंगल की लाल-लाल रोशनी…।</span>
</div>
<div class="class63">
<span class="class-0">“करमा, उठ ! करमा, सामान बाहर निकालो!”</span>
</div>
<div class="class63">
<span class="class-0">…करमा एक गन्ध के समुद्र में डूबा हुआ है। उसने उठकर कुरता पहना। बाबू का बक्सा बाहर निकाला। पानी-पाँडे ने ‘कहा–सुना माफ़ करना’ कहा। करमा डूबा रहा।</span>
</div>
<div class="class63">
<span class="class-0">…गाड़ी आई। बाबू गाड़ी में बैठे। करमा ने बक्स चढ़ा दिया।… वह सरवेंट-दर्जा में बैठेगा। बाबू ने पूछा, “सब कुछ चढ़ा दिया तो? कुछ छूट तो नहीं गया ?”… नहीं, कुछ छूटा नहीं है।… गाड़ी ने सीटी दी। करमा ने देखा, प्लेटफार्म पर बैठा हुआ कुत्ता उसकी ओर देखकर कुं-कॅ कर रहा है।… बेचैन हो गया कुत्ता!</span>
</div>
<div class="class63">
<span class="class-0">“बाबू?”</span>
</div>
<div class="class63">
<span class="class-0">“क्या है?”</span>
</div>
<div class="class63">
<span class="class-0">“मैं नहीं जाऊँगा।” करमा चलती गाड़ी से उतर गया। धरती पर पैर रखते ही ठोकर लगी। लेकिन संभल गया।</span>
</div>
</body>
</html>
