<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0012</title>
<link rel="stylesheet" type="text/css" href="stylesheet.css" />
</head>
<body>
<div id="id_8c6summ7S1q73vOOM7gJog1507" class="class96">आत्म-साक्षी</div>
<div class="class61">
<span class="class1510">भा</span>
त की हांडी से उबले हुए आलुओं को निकालकर छील रहा था गनपत कि बाहर किसी ने खखारकर अपने आने की सूचना दी–सूचना नहीं, चेतावनी। उसने पूछा, “कौन है?”</div>
<div class="class63">
<span class="class-0">“कौन है अन्दर? गनपत जी?…इधर आफ़िस में अँधेरा क्यों है? लालटेन दे जाइए इधर।”</span>
</div>
<div class="class63">
<span class="class-0">गनपत को अचरज हुआ। कामरेड बलराम जी कब आए पटना से? और कामरेड लोग अभी रेली से लौटे नहीं। बलराम जी कब और कैसे लौट आए?</span>
</div>
<div class="class63">
<span class="class-0">उसने आलू की कटोरी को थाली से ढँक दिया, और लालटेन लेकर बाहर आया ।</span>
</div>
<div class="class63">
<span class="class-0">“लाल सलाम, साथी! कहिए, रैली का कुशल-समाचार?”</span>
</div>
<div class="class63">
<span class="class-0">बलराम का लटका हुआ मुँह देखकर गनपत का हुलसा हुआ मन अचानक बैठ गया। बलराम की विकृत मुख-मुद्रा को देखकर उसका जी धड़का…लक्षण अच्छे नहीं।</span>
</div>
<div class="class63">
<span class="class-0">“आफ़िस खोलिए ज़रा।”</span>
</div>
<div class="class63">
<span class="class-0">गनपत ने मन-ही-मन कहा, “ज़रा क्यों? पूरा ही खोल देता हूँ। मुँह-बन्द नाक इस तरह सिकोड़कर क्यों बतियाते हैं?…पटना एक बार पहुँचते ही साथियों को न जाने क्या हो जाता है।”</span>
</div>
<div class="class63">
<span class="class-0">उसने ऑफ़िस नामक झोंपड़ी का दरवाज़ा खोल दिया। कई दिन से बन्द कमरे से एक गुमी हुई गन्ध निकली। लालटेन की रोशनी दो-तीन बार झुक-झुकाकर काँपने लगी।</span>
</div>
<div class="class63">
<span class="class-0">बलराम जी ने अपने मुँह को और भी बिगाड़कर कहा, “लालटेन में तेल है या पानी? एक चिमनी क्यों नहीं खरीद लेते?”</span>
</div>
<div class="class63">
<span class="class-0">गनपत को भात की याद आई। ठंडा भात वह नहीं खा सकता। खाते ही ‘बाय उखड़ जाता है। उसने रसोईघर की ढ़िबरी जलाते हुए कहा, “तेल और चिमनी की बात पूछते हैं कामरेड, तो पहले हमको भोजन कर लेने दीजिए, तब जवाब देंगे।…आप चाह-चू पीजिए, तो बोलिए पानी चढ़ा दें। चूल्हे में आग है। पुड़िया में थोड़ी पत्ती और काग़ज़ी नीबू भी है।”</span>
</div>
<div class="class63">
<span class="class-0">चूल्हे पर एल्यूमीनियम की काली देगची चढ़ाकर गनपत ने जलावन को धधकाया, और आलू निकालकर छीलने लगा।…आलू का भुर्ता और गरम-गरम भात । गनपत के लिए इससे बढ़कर लोभनीय पदार्थ इस संसार में और कुछ नहीं। कुसमी कहवी है कभी-कभी; “भतखौका मरद’। और गनपत हँसकर जवाब देता है, “भतारखौकी!” बलरामजी ने ‘खखार कर चेतावनी दी थी उस समय। यदि अन्दर कुसमी होती उस समय, तो गनपत का चेहरा लाल हो जाता, और वह ज़ोर-ज़ोर से बेवजह कुसमी को डाँटने लगता–“काम करने का मन नहीं है तोछोड़ दो। जैसे तुम्हारा बेटा कामचोर, वैसी ही तुम।” कुसमी हँसती हुई, घुँघट के नीचे से जवाब देती…</span>
</div>
<div class="class63">
<span class="class-0">भुर्ता बनाते समय गनपत को आज के अखबार में पढ़ी हुई बात याद आई ‘हमारे जवानों ने दुश्मनों के टैंकों का भुर्ता बना डाला…’</span>
</div>
<div class="class63">
<span class="class-0">तेल, प्याज, मिर्च और धनिया की कतरी हुई पत्ती को भुर्ता में मिलाकर उसने गोला तैयार किया। पीतल की चमकती हुई थाली में भात डालते समय भाप की महक उसके तन-मन में समा जाती है। भात की यह ललचाने वाली गंध उसे सबसे पहले सन् तीस में लगी थी–स्वयंसेवक शिविर में। तब से आज तक न जाने कितने आश्रम, शिविर, रैली, सम्मेलन और जेलों के सामूहिकभोजनालयों में गनपत ने पत्तल जूठा किया है, मगर ऐसी गन्ध क्या हर जगह और हर रोज मिलती है?</span>
</div>
<div class="class63">
<span class="class-0">तृप्तिपूर्वक पेट भर भोजन कर लेने के बाद गनपत ने जूठी थाली और जूठे चौके को मांज-धोकर पवित्र किया। सुबह कुसमी आकर चिकनी मिट्टी से लीप-पोत देगी। उसने पुकारकर कहा, “शोभित लाल! भात ले जा।”</span>
</div>
<div class="class63">
<span class="class-0">काठ के बक्स से प्याली निकालकर बलरामजी के लिए नीबूवाली चाय तैयार की गनपत ने। फिर भुने हुए सौंफ की बुकनी मुँह में डालकर, हाथ में चाय की प्याली लेकर वह आफिसघर में आया। सौफ़ की बुकुनी के अलावा किसी किस्म की लत नहीं है गनपत की। न बीड़ी-सिगरेट पीता है, न पान-तम्बाकू खाता है।</span>
</div>
<div class="class63">
<span class="class-0">चाय की पहली चुस्की लेते ही बलरामजी का बिगड़ा हुआ मुखड़ा सुधर गया। चमड़े के थैले में कागज-पत्तर डालते हुए बलरामजी ने पूछा, “आप खुद क्यों खाना बनाते हैं? शोभित की माँ क्या करती हैं?”</span>
</div>
<div class="class63">
<span class="class-0">गनपत कूटभरी बोली का मतलब समझता है। अर्थात् तीन रुपये महीना शोभित को और पाँच रुपये माहवार उसकी माँ कुसमी को किस काम के लिए दिए जाते हैं?</span>
</div>
<div class="class63">
<span class="class-0">बलरामजी ने दूसरा सवाल किया, “तब?…इधर कुछ चन्दा-फन्दा वसूल हुआ है, या…”</span>
</div>
<div class="class63">
<span class="class-0">गनपत ने डकार लेते हुए कहा, ‘वही तो कह रहा था, कामरेड…”</span>
</div>
<div class="class63">
<span class="class-0">बलराम ने टोक दिया, ‘देखिए, आप इस तरह बात-बात में कामरेड जोड़कर क्यों बोलते हैं?”</span>
</div>
<div class="class63">
<span class="class-0">“कामरेड को कामरेड न कहें तो क्या कहें? और यह कुछ नयी बात तो नहीं। सन् तीस से ही जब से पार्टी का ‘प्लेज’ लिया, तभी से कामरेड…”</span>
</div>
<div class="class63">
<span class="class-0">“तब की बात छोड़िए। आजकल कोई नहीं बोलता…आपकी बोली सुनकर लोग हँसते हैं, इसी के चलते।”</span>
</div>
<div class="class63">
<span class="class-0">“इसमें हसने की क्या बात है?”</span>
</div>
<div class="class63">
<span class="class-0">“ख़ैर, बहस छोड़िए। आपसे बहस में कौन पार पाएगा। हाँ, तो क्या कह रहे थे आप चन्दा के बारे में?”</span>
</div>
<div class="class63">
<span class="class-0">“कहना क्या है। पिछले छह महीने से साहू की दूकान का बकाया बढ़ते-बढ़ते ढाई सौ पर पहुँच गया है। जिला रैली के समय टीसन के मारवाड़ी का पचास रुपया बकाया अब तक चुकता नहीं हुआ। पाट के समय चन्दा की उम्मीद थी। मगर भुखमरी के समय कौन माँगता है, और कौन देता है चन्दा ? अब धान का समय आया है तो सभी कामरेड साथी महीना भर से ‘फिड़ाड़’ हैं।…”</span>
</div>
<div class="class63">
<span class="class-0">बलराम चौंका–“फ़िरार? कौन है फ़िरार?”</span>
</div>
<div class="class63">
<span class="class-0">गणपत मुस्कराकर बोला, “फिड़ाड़ माने वह फिड़ाड़ नही। माने अभी सभी कामरेड क्षेत्र से बाहर हैं।”</span>
</div>
<div class="class63">
<span class="class-0">बलरामजी गम्भीर हो गए। उठते हुए बोले, “गनपतजी, आप ठीक कहते हैं। लगता है, सभी अब फ़िरार हो जाएँगे।”</span>
</div>
<div class="class63">
<span class="class-0">“मतलब?”</span>
</div>
<div class="class63">
<span class="class-0">“मतलब आप समझकर क्या कीजिएगा? वह सब ‘हाई लेवेल’ और सिद्धान्त की लड़ाई की बात आप क्या समझिएगा?”</span>
</div>
<div class="class63">
<span class="class-0">गनपत और कुछ समझे या नहीं, आदमी के मन की बात को पढ़ना जानता है। बलरामजी की बात में उसको एक खास किस्म की ‘झांस’ लगी।…आलू के भुर्त में ख़राब तेल की गंध।</span>
</div>
<div class="class63">
<span class="class-0">हाई लेवेल। बलराम अंग्रेज़ी पढ़ा-लिखा नहीं है तो क्या? सैकड़ों अंग्रेज़ी के शब्दों का मतलब वह समझता है। बोलता है–कैपिटलिस्ट, बुर्जुआ, प्रोलेतारियत, कुलक, रिएक्शनरी, गाँधियाइट, पीस पार्टी लिटरेचर और भी अनेक शब्द।</span>
</div>
<div class="class63">
<span class="class-0">बलरामजी ही नहीं, सभी ‘नये कामरेड’ गनपत को तीन कौड़ी का आदमी भी नहीं समझते हैं। अभी साथी ज़ियाउद्दीन या शैलेन्दर जी अथवा गोपाल जी होते तो क्या किसी रैली से या मीटिंग से लौटकर इसी तरह मुँह लटकाकर, भौंहें चढ़ाकर बातें करके घर चले जाते–बीवी के पास सटकर सोने? ऑफ़िस सेक्रेटरी बलरामजी का जब से गौना हुआ है, सूरज डूबने के पहले ही ऑफ़िस बन्द करके घर भाग जाते हैं।</span>
</div>
<div class="class63">
<span class="class-0">इधर कई वर्षों से गनपत को लगता है कि हर तरफ एक मनहूसियत घनी होकर छा रही है। कहीं किसी के मन में किसी बात के लिए उत्साह नहीं। आखिर यह रोग गनपत की ‘पार्टी’ को भी लग गया? इस बार जिला कान्फ्रेंस में वह जी खोलकर इस सवाल की पेश करेगा।</span>
</div>
<div class="class63">
<span class="class-0">वह जानता है कि सवाल पेश करने के लिए वह ज्योंही उठेगा, ‘नवतुरिया’ कामरेड लोग आपस में फुसफुसाकर मुस्कराने लगेंगे, कपट-खाँसी खाँसेंगे, और कोई-कोई चिल्लाकर कहेंगे, ‘कामरेड गनपति! यह सवाल कलचरल प्रोग्राम के समय स्टेज पर पेश कीजिएगा।’</span>
</div>
<div class="class63">
<span class="class-0">“हूँ। स्टेज पर। स्टेज…”</span>
</div>
<div class="class63">
<span class="class-0">उँगलियों पर जोड़ने की ज़रूरत नहीं। गनपत का सब-कुछ जोड़ा हुआ है। पैंतीस साल पहले वह सबसे पहले आर्यसमाजी सभा मंच पर खंजड़ी बजाकर ‘अछूतोद्धारवाला गीत’ गाने के लिए खड़ा हुआ था।</span>
</div>
<div class="class63">
<span class="class-0">उस सभा की याद आते ही परबतिया की याद आ जाती है। जिस हाथ का पानी पीने से जाति मारी जाए, प्रेम में पड़कर गनपत ने ‘नीच कुल’ की उसी परबतिया के मुँह का ‘चुम्मा’ लिया था। ‘सत’ किया था–सब कुछ छूट जाए, परबतिया को वह कभी नहीं छोड़ेगा। जाति समाज के अलावा घर के लोगों ने गनपत की तरह-तरह की यातनाएँ दीं। गनपत ने हारकर आर्यसमाज के मन्त्री के पास अरज़ी दी। लेकिन तब तक परबतिया का बाप परिवार सहित गाँव छोड़कर भाग गया था।</span>
</div>
<div class="class63">
<span class="class-0">गनपत फिर लौटकर घर नहीं गया, गाँव नहीं गया। माँ-बाप, भाई-बहन, कुटुम्ब-परिवार, गाँव-समाज सबसे ‘नेह-छोह तोड़कर ‘देश’ और ‘दस’ के काम में लग गया। जहाँ कहीं भी सभा होती, गनपत सबसे पहले हाथ में खजड़ी लेकर गीत शुरू कर देता–हिन्दुओ! दिल में सोची, विचारो ज़रा–अपने भाई से नफ़रत…”</span>
</div>
<div class="class63">
<span class="class-0">और सन् तीस में इसी गीत को गाने के अपराध में वह पकड़ा गया, जेल गया, सज़ा भोगी। उसी बार जेल में ही सरमाजी की कृपा से वह कामरेड हो गया…</span>
</div>
<div class="class63">
<span class="class-0">सरमाजी ने उसकी ‘टिक्की’ को दाढ़ी बनाने वाली ‘पत्ती’ से कतर दिया था, और जनेऊ को उतारकर पैजामा में फँसा दिया था। और बोले थे, ‘आज से तुम कामरेड गनपत! सिंघ-उंघ कुछ भी नहीं। सिर्फ कामरेड…”</span>
</div>
<div class="class63">
<span class="class-0">याद है, बावनदास और चुन्नीदास ने मिलकर गनपत को कितना ‘घिरकारा’ था। मगर वह टस-से-मस नहीं हुआ। उसने बावनदास को चिढ़ाने के लिए सरमाजी से सीखा हुआ सवाल पेश कर दिया था–“बावनदास जी, चरखा चलाने और बकरी का दूध पीने से सुराज कैसे मिलेगा, समझा दीजिए ज़रा।”</span>
</div>
<div class="class63">
<span class="class-0">जेल से निकलने के बाद सारे जिले में गनपत ही अकेला ‘पार्टी कामरेड’ रहा कई वर्षों तक। एक ही साल में बिहार प्रांत के कई किसान-फ्रंट’ और मज़दूर मोर्चों पर पहुँचकर गनपत ने मेहनकशों की लड़ाई में साथ दिया, नारा लगाया, धरना दिया, खंजड़ी बजाकर गीत गाए, ‘अछुतोद्धारवाले गीत’ के बदले सरमाजी का सिखाया हुआ ‘अन्तर्राष्ट्रीय गीत’ गाया–उग रहा है आफ़ताब, लाल-लाल आफ़ताब…जाग रे किसान भाई, जाग! जाग रे मज़दूर भाई जाग।…</span>
</div>
<div class="class63">
<span class="class-0">वैष्णव माँ-बाप का बेटा गनपत । जन्म से वैष्णव था। जिसको कहते हैं ‘गर्भदास’। सो सरमाजी ने जब परीक्षा ली तो वह खरा उतरा।…मुर्गी का अंडा नहीं, बिना किसी घृणा और संकोच के वह ‘मुर्गमुसल्लम खा गया था। सरमाजी बोले थे, ‘शाबाश कामरेड! तुम जन्मजात इंकलाबी हो।”</span>
</div>
<div class="class63">
<span class="class-0">स्कूल कॉलेज के फेलियर लौंडे-लहेंगड़े क्या समझगे कि कामरेडशिप किसको कहते हैं।…डेहरी आफिस में सात साथियों के बीच बस दो पाजामे, तीन हाफ़-पेंट और एक ही धोती। और उसी में सभी साथी मजे में काम चला लेते थे। सप्ताह-भर सत्तू घोलकर पीते थे, प्रेम से मिल-जुलकर।…अब तो हर रैली के समय खाने के समय पत्तल पर ही ‘इन्कलाब’ छेड़ देते हैं साथी लोग–“यह क्या बात है?” कोई खाये पुआ-पूड़ी, कोई भूजा फाँके ? अन्याय है। जुल्म है।”</span>
</div>
<div class="class63">
<span class="class-0">आज किसी साथी से सभा का ऐलान करने को कहिए, बिना जीप और लाउडस्पीकर के तुरन्त तमककर जवाब देगा, “हम क्या ‘भोलटियर हैं?” अपनी सभा का ऐलान करने में इन्हें लाज आती है। पार्टी का झंडा कधे पर लेकर चलने में इज़्ज़त चली जाती है। गनपत ने अकेले ढोल बजा कर मुनादी और ऐलान किया है–“भाइयो! देश की गरीबी को दूर करने के लिए, पूँजीवादी का खात्मा करके किसानों और मजदूरों का राज कायम करने के लिए, आज चार बजे दिन में…”</span>
</div>
<div class="class63">
<span class="class-0">और गनपत नहीं होता तो उस गाँव में यह ‘शहीद किसान आश्रम’ कभी खुलता भी? तीन-तीन नामी जुल्मी और ज़ालिम ज़मींदारों के इस खुनियाँ इलाके में किसी पार्टी का ‘वर्कर’ कभी खाँसी करने के लिए भी नहीं आता था-डर के मारे। दिन-दहाड़े मारकर लाश को ग़ायब कर देने वाले तीनों ज़मींदारों की आठ सौ एकड़ ज़मीन पर ‘बकाश्त संघर्ष छेड़ने का प्रस्ताव पास करके ‘पार्टी’ चुपचाप महीनों बैठी रही। न किसी बहादुर कामरेड का कदम कभी आगे बढ़ा, और न कोई क्रान्तिकारी किसान आगे आया। तब गनपत ने ही बीड़ा उठाया था।…जमींदार के सिपाहियों ने अपनी समझ में मारकर फेंक दिया था। मगर गनपत मरते-मरते जी गया था। होश में आते ही वह अस्पताल में नारा लगाने लगा था–‘बकाश्त आन्दोलन ज़िन्दाबाद! बिसनपुर के किसान जिन्दाबाद।”–आदि। गनपत उस दिन घायल होकर अस्पताल नहीं पहुँचता तो मामला ‘बकाश्त बोर्ड’ में कभी नहीं जाता। आठ सौ एकड़ ज़मीन मुफ्त में जीतने के बाद बिसनपुर के किसानों ने दो एकड़ ज़मीन मिल-जुलकर आश्रम खोलने के लिए दी–सो भी बहुत कहने-सुनने और धिक्कारने पर।</span>
</div>
<div class="class63">
<span class="class-0">आश्रम जब से खुला है, ज़िले-भर में कामरेड शुरू अगहन में ही बोरे-बोरियाँ लेकर पहुँच जाते हैं-धान वसूली के लिए, किसी को बहिन ही शादी में मदद चाहिए, किसी को घर-खर्च के लिए। गनपत को एक ही साथ अपने इलाके की लाज और पार्टी कामरेडों की इज़्ज़त रखनी पड़ती है।</span>
</div>
<div class="class63">
<span class="class-0">ज़िले-भर में बस यही एक क्षेत्र है, जहाँ से पार्टी का उम्मीदवार विधान सभा के लिए विजयी हुआ–सिर्फ इसी आश्रम की महिमा से। लालटेन भुक-भुकाकर बुझ गई। गनपत के मन में अचानक निरगुन’ की एक कड़ी गूँज गई–तेरो जनम अकारथ जाय मूरख…</span>
</div>
<div class="class63">
<span class="class-0">गनपत ने सपने में देखा-चोर पार्टी ऑफ़िस का बक्सा उठाकर भागा जा रहा है। उसने ज़ोर से पुकारने की चेष्टा की : चो-ओ-ओ-ओ! चो-चो-चो-चो!…</span>
</div>
<div class="class63">
<span class="class-0">गनपत का सपना झूठ नहीं, सच साबित हुआ।</span>
</div>
<div class="class63">
<span class="class-0">सुबह कामरेड चंद्रिकाजी ने आकर महा अशुभ समाचार सुनाया, “पार्टी दो टुकड़ों में बंट गई।”</span>
</div>
<div class="class63">
<span class="class-0">गनपत को लगा, कामरेड चंद्रिका के मुँह से निकली हुई बात ने वज्रपात कर दिया। काग़ज़ात, चंदा-बही, रसीद-वाउचर, मोहर, सब कुछ ग़ायब। गनपत ने कहा, “कल पहली पहर रात में कामरेड बलराम आए थे…”</span>
</div>
<div class="class63">
<span class="class-0">गनपत की बात पूरी भी नहीं हो पाई थी कि कामरेड चंद्रिका ने उसके गाल पर कसकर तमाचा जड़ दिया। वह तिलमिलाकर कुछ कहना चाहता था, मगर कामरेड चंद्रिका चिल्लाने लगा–“आखिर आपको यहाँ किस काम के लिए रखा गया है? चंदा वसूलकर पेट पालने के लिए सिर्फ! आप जानते नहीं थे कि बलराम डिसिडेंट, माने बागी मेम्बरों के साथ है? ऐं?”</span>
</div>
<div class="class63">
<span class="class-0">“नहीं जानता था।” गनपत ने सीधा और सही जवाब दिया, “कौन बागी, और कौन दागी, यह मुझे क्या मालूम?”</span>
</div>
<div class="class63">
<span class="class-0">“आप गद्दार हैं!” चंद्रिका ने ऊँगली उठाकर पिस्तौल का निशाना लेने के लहज़े में कहा, “आपने पार्टी के साथ गद्दारी की है। आप मक्कार हैं।”</span>
</div>
<div class="class63">
<span class="class-0">एक से एक तेज़ और नुकीली गाली गनपत की देह में धंसती जा रही है। आस-पास गाँव-भर के लोग–औरत-मर्द–जमा हो गए हैं।…गद्दार, मक्कार! फटकार !</span>
</div>
<div class="class63">
<span class="class-0">कामरेड चंद्रिका ने चलते समय चेतावनी दी, “इसका नतीजा बाद में जो कुछ भी हो, मैं अभी आपको बरखास्त करता हूँ। चले जाइए।…”</span>
</div>
<div class="class63">
<span class="class-0">कामरेड चंद्रिका के जाते ही कामरेड बलराम अपने नये साथियों के साथ आया। गनपत की डबडबाई हुई आँखें झरने लगीं।</span>
</div>
<div class="class63">
<span class="class-0">बलराम ने कहा, “कामरेड गनपत, रोइए मत। बहादरी से इन डिक्टेटरशाहों का मुकाबला करना होगा। पेटी-बुर्जुआ के बच्चों ने पार्टी को अपनी ज़मींदारी समझ लिया था।”</span>
</div>
<div class="class63">
<span class="class-0">गनपत ने भर्राई आवाज़ में कहा, “कामरेड बलराम जी, आपने ऐसा काम क्यों किया? यदि जानता कि आप पार्टी ऑफ़िस में सामान लेने आए हैं, तो हरगिज…”</span>
</div>
<div class="class63">
<span class="class-0">बलराम के बदले में इस बार बोला अकालू महतो का अधपगला बेटा सुधीर महतो, “गनपत जी, आप डूबकर पानी पीते हैं और समझते हैं कि बात छिपी हुई है। पार्टी ऑफ़िस दिन-रात बेवा, मुसम्मात के साथ इश्कबाज़ी करने के लिए नहीं बना है।”</span>
</div>
<div class="class63">
<span class="class-0">गनपत अब बेपानी हो गया। आम जनता के बीच उसकी इज़्ज़त उतर गई। उसको नंगा कर दिया सुधीर महतो ने। वह गद्दार है, मक्कार है, बदचलन है। अब क्या रह गया है देखने-सुनने को।</span>
</div>
<div class="class63">
<span class="class-0">बलराम ने जाते समय लाल रंग के पचों का एक बंडल देकर कहा, “आज हाट में, स्टेशन पर, हर जगह पर्चा बंट जाना चाहिए। समझे?”</span>
</div>
<div class="class63">
<span class="class-0">गनपत अपनी झोंपड़ी के अन्दर चला गया और बिछावन पर कटे हुए पेड़ की तरह गिर पड़ा। उसकी देह के रोम-रोम में गालियाँ गड़ रही थीं। उसने लाल पर्चे को टटोलकर पढ़ना शुरू किया। पार्टी के कई बड़े लीडरों ने जनता को सावधान किया है–किसान-मज़दूरों के नाम पर, पूँजीपतियों की थैली से पार्टी चलवाने वाले धोखेबाजों से होशियार।…</span>
</div>
<div class="class63">
<span class="class-0">इससे आगे एक शब्द भी नहीं पढ़ सका वह। गाली-गलौच, कीचड़-गोबर।… सब गुड़-गोबर। गनपत के पेट में पित्त का प्रकोप शुरू हुआ। अब ‘बाय’ भी ज़ोर मारेगा। हाँ, मिचली आने लगी।</span>
</div>
<div class="class63">
<span class="class-0">कौन असली, कौन नकली? कामरेड चोरघड़े या कामरेड जादव? पिछले साल प्रान्तीय किसान सभा का सभापतित्व करने आए थे चीरघड़े जी। स्वागत-भाषण में जादव जी ने उनकी कितनी तारीफ़ की थी…सब झूठ। चोरघड़े जी ने बिहार की पार्टी को देशद्रोहियों का दल कह दिया है इस पर्चे में।</span>
</div>
<div class="class63">
<span class="class-0">गनपत ने तय किया कि वह पटना जाएगा, दिल्ली जाएगा। हर जगह के बड़े और छोटे साथियों से मिलकर बातें करेगा, रोएगा, कलपेगा, जनता की दुर्दशा की कहानियाँ सुनाएगा। खंजड़ी बजाकर गीत गाएगा–“भैया, झगड़ न जाहु कचहरिया…।”</span>
</div>
<div class="class63">
<span class="class-0">जादवजी और चोरघड़े केन्द्रीय पार्टी आफ़िस के सामने लड़ रहे हैं। तलवार लेकर एक-दूसरे पर हमला करते हैं, और गनपत उन दोनों के बीच जाकर खड़ा हो जाता है–“शान्ति, शान्ति!” मगर दोनों की तलवार गनपत की गर्दन पर ।</span>
</div>
<div class="class63">
<span class="class-0">गनपत की आँखों के आगे पन्द्रह साल पहले देखे हुए किसी नाटक का दृश्य उपस्थित हुआ, फिर बिला गया। उसकी देह रह-रहकर सिहरने लगी। मलेरिया बुखार चढ़ने के पहले ऐसी ही सिहरन और कैंपकंपी देह को झिंझोड़ जाती है।</span>
</div>
<div class="class63">
<span class="class-0">गनपत ने कम्बल ओढ़ लिया, कै किया, सौंफ की बुकनी मुँह में डालकर लेट गया। सिहरन के बाद तेज़ बुखार के साथ ‘बाय’। वह बकने लगा। चालीस साल के बाद–देश से मलेरिया उन्मूलन के बाद गनपत पहली बार बीमार पड़ा है। इस बीच कभी सिरदर्द भी नहीं हुआ। उसके मुँह से पहली करुण पुकार निकली–“मैया–गे-ए-ए-ए। पारवती–ई-ई-ई।”</span>
</div>
<div class="class63">
<span class="class-0">उसने देखा, सरमाजी आए हैं, हाथ में लाल-लाल सेब और नारंगी लेकर फल का रस निकालकर गनपत से कहते हैं–‘पी ली कामरेड! कलेजा ठंडा हो जाएगा।’ गनपत एक घूंट पीता है। उसका गला जलने लगता है। कड़वा ज़हर।</span>
</div>
<div class="class63">
<span class="class-0">परबतिया आई। पैताने में बैठकर पाँव सहलाने लगी। मगर गनपत के बड़े भाई और बाबूजी हाथ में माला लेकर आए, और आँखें तरेरने लगे।</span>
</div>
<div class="class63">
<span class="class-0">रेशम मज़दूर यूनियन, भागलपुर की हड़ताल। गनपत खंजड़ी बजाकर जुलूस के आगे गा रहा है–‘दुनिया के मज़दूरो एक हो…’</span>
</div>
<div class="class63">
<span class="class-0">पुलिस आसू-गैस छोड़ती है। घुड़सवार सिपाही घोड़े को दौडाता, हड़तालियो को चाबुक से पटापट पीटता, रौंदता, धूल उड़ाता हुआ चला जाता है।</span>
</div>
<div class="class63">
<span class="class-0">गनपत जेल के एक गन्दे सेल में पड़ा हुआ है। सिर पर पट्टी बँधी हुई है। परबतिया-परबतिया–परबतिया-पारो–ओ-ओ।…</span>
</div>
<div class="class323">सात दिन सताने के बाद सत्या का बुखार उतर गया। अस्पताल के डॉक्टर साहब ने जी-जान से इलाज किया। कुसमी कह रही थी–“दो-दो ‘जकशैन’ एक साथ देते थे डागडर बाबू।” और इसी डॉक्टर के खिलाफ़ गनपत ने, बलराम के कहने पर, पर्चा छपवाकर बँटवाया था–बिशनपुर अस्पताल के जुल्मी डॉक्टर को जल्दी बर्खास्त करो।</div>
<div class="class63">
<span class="class-0">सिर्फ सात दिन का बुखार नहीं, गनपत को लगता है, पैंतीस साल से चढ़ा हुआ ज्वर आज उतरा है। इतने दिनों तक एक ‘अंध सुरंग’ में वह चल रहा था–बेमतलब, बेकार, अकारथ।</span>
</div>
<div class="class63">
<span class="class-0">कुसमी गरम दूध में धान का लावा डालकर ले आई। “डागडर साहब बोले हैं कि पथ्य में मांगर मछली चाहिए। शोभित को भेज दिया है। सांझ होते-होते एकाध सेर मछली ज़रूर ले आवेगा।”</span>
</div>
<div class="class63">
<span class="class-0">फिर कुसमी बोली, “सात दिन में गाँव का बच्चा-बच्चा आकर देख गया, कुशल पूछ गया। मगर कोई “साथी कामरेड’ झाँकी मारकर देखने के लिए भी नहीं आया। कल बलराम बाबू आकर कह गए हैं कि गनपत को अपने घर ले जाओ । पाटी ऑफ़िस खाली कर दो। उसको बरखास्त कर दिया गया है।”</span>
</div>
<div class="class63">
<span class="class-0">परिवार, जाति, धर्म, समाज, सरकार और हर अन्याय, अत्याचार से हमेशा लड़ने वाला लड़ाकू गनपत आज अखाड़े में हारे हुए पहलवान की तरह पड़ा हुआ है। सभी उसकी पीठ पर एक लात लगाकर गाली देकर चले जाते हैं।…पैंतीस साल तक साधु-संन्यासियों की तरह लंगोटबन्द रहकर, जीभ-मुँह और मन में लगाम लगाकर, उसने पब्लिक का काम किया। किसी का एक तिनका न चुराया, न पाटी का एक पैसा गोलमाल किया। माँ-बाप, भाई-बहन, गाँव-समाज और परबतिया से भी बढ़कर पाटी और पाटी के झंडे को प्यार किया। सब बे-का-र।…</span>
</div>
<div class="class63">
<span class="class-0">गनपत को लगता है कि सूरज में भी दरार पड़ गई है। दुनिया की हर चीज़ आज दो भागों में बंटी हुई-सी लगती है। हर आदमी के दो टुकड़े, दो मुखड़े और दरका हुआ दिल।</span>
</div>
<div class="class63">
<span class="class-0">जिन बातों को आज तक पुँजीपतियों और साम्राज्यवादियों और जंगबाजों की बात समझकर अनसुनी कर देता था, आज वे ही बातें बार-बार याद आती हैं।…</span>
</div>
<div class="class63">
<span class="class-0">गनपत, तुम्हारे लीडर लोग, यानी तुम्हारी पार्टी जाति और धर्म को अफ़ीम कहती है : मगर तुम्हारे लोग अपने बच्चे-बच्चियों की शादी किसी दूसरी जाति में क्यों नहीं करते! लड़के की शादी में कामरेड रामलगन सरमा ने पच्चीस हज़ार रुपये तिलक में गिनवा लिया। तुम्हारे लीडरों के बच्चे दार्जिलिंग और देहरादून में पढ़ते हैं। तुम्हारे सेक्रेटरी की बीवी कांग्रेसी मिनिस्टर होने के लिए जाति की गुटबन्दी करती है। तुम्हारे तूफानजी ने मिल-मालिक से मिलकर मजदूरों की गर्दन पर छुरी…</span>
</div>
<div class="class63">
<span class="class-0">गनपत के सामने एक-से-एक बड़े कामरेड की तस्वीर उभरती है। चीरघड़ेजी, जादवी, गोपालजी, सिनहा साहेब, ठाकुरजी, तूफानजी। सभी तस्वीरों के मुँह से बस एक ही बात निकलती है–‘हम ग़लत रास्ते पर थे।…”</span>
</div>
<div class="class63">
<span class="class-0">एक अन्ध-सुरंग से बाहर निकलकर गनपत बेदम पड़ा हुआ है। उसके पीले मुखड़े पर उसकी खिचड़ी मूंछ लटकी हुई है।…पैंतीस साल तक वह ग़लत रास्ते पर गलत दिशा की ओर चलता रहा । न जाने उसने कितनी गलतियां कीं। न जाने कितने लोगों को गुमराह किया।</span>
</div>
<div class="class63">
<span class="class-0">यदि परबतिया का पेट गिराया न जाता तो उसकी सन्तान पैंतीस साल की होती। यदि बेटा होता तो बलराम की उमर का होता अब।</span>
</div>
<div class="class63">
<span class="class-0">परबतिया को उसने धोखा दिया। पहली गलती, जिसका फल वह आज तक भोग रहा है।</span>
</div>
<div class="class63">
<span class="class-0">कुसमी पिछले पाँच साल से गनपत से प्रेम-भाव का बरताव करती है। गनपत सब कुछ समझकर भी कुछ नहीं समझने का भाव दिखलाता है। मगर बेवा कुसमी सती नारी की तरह टुकुर-टुकुर उसका मुँह देखती रहती है। तिसपर अकालू महतो का पियक्कड़ बेटा ताना मार गया–‘बेवा मुसम्मात के साथ इश्कबाज़ी…?’</span>
</div>
<div class="class63">
<span class="class-0">कुसमी भरथा नाई को बुला लाई। हजामत बनाते समय कुसमी ने कहा, “मूंछ भी छांट दो। दूध-बार्ली पीते समय लस्टम-पस्टम हो जाती है।–”</span>
</div>
<div class="class63">
<span class="class-0">आलू का भुर्ता और गरम भात खाकर मुँह का कसैलापन दूर हुआ। सौंफ़ की बुकनी मुँह में डालकर, उसने आईने में अपना मुखड़ा देखा।…आश्चर्य! उसका मुँह ठीक उस मरियल घोड़े की तरह लम्बा हो गया है, जिसके (पैंतीस साल पहले) अगले दोनों पैरों को ‘छान’ कर कसाई मालिक ने छोड़ दिया था। ज़मीन पर लेटा हुआ, ‘हुकुर-हुकुर’ करके सांस लेता हुआ, टांगोको झटकारता… कौओं ने उसकी देह में न जाने कितने घाव कर दिये थे। पर परबतिया हँसिया लेकर दौड़ी गई थी। पैरों के बंधन कट जाने के बाद, ‘मरतुहार’ घोड़ा बैठ गया था, सिर झुकाकर। फिर धीरे-धीरे धरती को सूंघने लगा था।…</span>
</div>
<div class="class63">
<span class="class-0">गनपत ने धीरे-धीरे अपने पैर फैलाए।</span>
</div>
<div class="class63">
<span class="class-0">बाहर कामरेड चंद्रिका की आवाज़ सुनाई पड़ी। एक लाल पगड़ी वाले सिपाही ने झाँककर अंगनाई की ओर देखा और बोला, ‘चपरासी साहेब तऽ होने चटाई पर पैर पसार के पसरल बाड़न।”</span>
</div>
<div class="class63">
<span class="class-0">थाने के दारोगा और सिपाही को देखकर गनपत की खाली, खोखली काया में कुछ भरने लगा। उसकी शिराओं में झनझनाहट शुरू हो गई। उसने एक बार कामरेड चंद्रिका की ओर देखा। दारोगा साहेब ने कहा, “देखी जी गनपत, तुम आश्रम के चपरासी ही न?”</span>
</div>
<div class="class63">
<span class="class-0">“तुम-ताम मत बोलिए। मैं चपरासी नहीं किसी का।”</span>
</div>
<div class="class63">
<span class="class-0">दारोगा ने चंद्रिका की ओर देखा।</span>
</div>
<div class="class63">
<span class="class-0">चंद्रिका जी बोले, “देखी गनपत, दारोगा साहब आश्रम पर दफा 144 लगाने आए है। तुम…”</span>
</div>
<div class="class63">
<span class="class-0">गनपत अब अच्छी तरह संभल चुका था। उसने स्वस्थ और निडर स्वर में जवाब दिया–“यहाँ आश्रम कहाँ है? यह मेरा घर है, मेरी ज़मीन है। यह सार्वजानिक सम्पत्ति नहीं, किसी की पाटी-बन्दी का अखाड़ा नहीं।”</span>
</div>
<div class="class63">
<span class="class-0">पुलिस का सिपाही अंगनाई की ओर झाँककर कुछ देख रहा था। गनपत ने कड़कड़ाकर कहा, “ऐ सिपाह जी, उधर ‘जनाना हवेली’ में क्या ताक-झाँक कर रहे हैं। नौकरी भारी हुई है क्या ?”</span>
</div>
<div class="class63">
<span class="class-0">दारोगा ने पूछा, ‘तुम…तुम्हारे…आपके पास कोई सबूत है?”</span>
</div>
<div class="class63">
<span class="class-0">“सबूत? कैसा सबूत? काग़ज़ी या जुबानी? गवाही?…शोभित की माँ मेरी झोली इधर दे जाना।”</span>
</div>
<div class="class63">
<span class="class-0">शोभित की माँ, यानी कुसमी घूंघट काढ़कर बाहर आई। गनपत झोली से अपना ‘पोथी-पत्तर’ निकालने लगा–‘माक्सवाद की मीठी बातें', ‘किसानों और मज़दूरों के गीत’, ज़ालिम जमीदरवाँ…गीत, बैजवाड़ा का मशहूर प्रस्ताव, तैलंगाना की लाल भवानी, शहीद फिल्म के गाने, ‘देश के दुश्मन’, गनतन्त्र… यह लीजिए काग़ज़ी सबूत। और जुबानी गवाही? गाँव के बच्चे-बच्चे से पूछ लीजिए।”</span>
</div>
<div class="class63">
<span class="class-0">दारोगा साहब ने दस्तावेज़ के मुड़े हुए पन्नों को सीधा करके शुरू से अन्त तक पढ़ा। फिर मुस्कराकर, चंद्रिका जी की ओर देखने लगे, “यह तो ठीक ही कहता…कहते हैं। ज़मीन-जायदाद सब इन्हीं के नाम से रजिस्टरी हुआ है।”</span>
</div>
<div class="class63">
<span class="class-0">चंद्रिका जी अब चिल्लाने लगे–“बेईमान कहीं का। ‘पबलिक’ प्रापर्टी को हड़पना चाहता है? देखता है कि तुम…”</span>
</div>
<div class="class63">
<span class="class-0">गनपत उठकर खड़ा हो गया। “पबलिक का नाम मत ली चंद्रिका, पबलिक अन्धी नहीं, सब कुछ देखती है, समझती है। अपने ‘स्वारथ के लिए पाटी को टुकड़े-टुकड़े करने वाले’…”</span>
</div>
<div class="class63">
<span class="class-0">कुसमी अन्दर से ही बोली, “इन लोगों के मुँह लगने की क्या जरूरत? डागडर साहेब ने मना किया है न?…लड़ि मरे बरदा, और बैठा खाय तुरंग।”</span>
</div>
<div class="class63">
<span class="class-0">किन्तु गनपत ने तब तक नारा बुलन्द कर दिया था–‘इनकिलाब ज़िन्दाबाद! …फूटपरस्ती मुर्दाबाद!…पाटी के दुश्मन, सफेदपोश!”</span>
</div>
<div class="class63">
<span class="class-0">एकत्रित भीड़ में तुरन्त उत्तेजना की लहर दौड़ गई। लोगों ने गनपत के साथ नारा लगाना शुरू किया तो दारोगा साहब जल्दी से बाहर चले गए। उन्होंने चंद्रिका से अंग्रेज़ी में कुछ कहा।</span>
</div>
<div class="class63">
<span class="class-0">सिपाही ने घबराकर कहा, ‘हुजूर, यह पाटीवालों का घरेलू झगड़ा है। अब यहाँ ठहरिएगा तो मामला बिगड़ जाएगा।”</span>
</div>
<div class="class63">
<span class="class-0">दारोगा और चंद्रिका के जाने के बाद एकत्रित लोगों ने जय-जयकार किया, “बोलिए एक बार प्रेम से गनपतजी की जै! किसानों के नेता-गनपत जी! मज़दूरों के नेता-गनपत जी! गनपत जी ज़िन्दाबाद! जो हमसे टकरायेगा, चूर-चूर हो जाएगा।”</span>
</div>
<div class="class63">
<span class="class-0">पैंतीस साल में पहली बार अपनी ‘जय’ और ‘ज़िन्दाबाद’ के नारे सुनकर गनपत का दिल उमड़ आया।</span>
</div>
<div class="class63">
<span class="class-0">कोलाहल और कलरव के बीच किसी ने भाषण देना शुरू कर दिया–“भाइयो, इस बार ग्राम-पंचायत के चुनाव में, मुखिया के चुनाव में इन लम्बे कुरते और पाजामे वाले फोकटिया बाबुओं के छक्के छुड़ा दो।…आज यहाँ खूब धूमधाम से ‘किसान कीर्तन’ होना चाहिए।”</span>
</div>
<div class="class63">
<span class="class-0">जब सभी चले गए और एकान्त हुआ, तो गनपत ने झोंपड़े के अन्दर से आवाज़ दी–“शोभित की माँ!…ज़रा इधर आना।”</span>
</div>
<div class="class63">
<span class="class-0">कुसमी अन्दर गई। गनपत का चेहरा देखकर वह डरी। फिर बुखार आ गया क्या? उसने गनपत के कपाल पर हाथ धरा। गनपत ने कुसमी की कलाई पकड़ ली। उसके ओठ थरथराए। उसने कुसमी के चेहरे को अपने मुँह के पास खींच लिया। काँपती हुई आवाज़ में बोला, “कुसुम…लेकिन यह पाप है, अन्याय है। पबलिक की सम्पति, पाटी की जमीन…आश्रम में…यह पाप-यह घोर पाप है।…”</span>
</div>
<div class="class63">
<span class="class-0">कुसमी को भुने हुए सौंफ की गंध बहुत भली लगी। वह मानभरे स्वर में बोली, “कैसा पाप? चंद्रिका बाबू ने पाटी के चंदे से पुरेनियाँ में पुख्ता घर बनवा लिया। रामलगन बाबू ने ज़मींदारों से घूस लेकर गरीब रैयतों के मुकदमों को खराब कर दिया। सी-”</span>
</div>
<div class="class63">
<span class="class-0">“कुसुम, लोग कुछ भी करें। मुझसे यह पाप कर्म नहीं होगा। तुम मुझे… तुम मुझे जिलाना चाहती हो तो अपनी झोंपड़ी में ले चलो।”</span>
</div>
<div class="class63">
<span class="class-0">कुसमी ने कुछ क्षण गनपत की डबडबाई हुई आँखों और तमतमाए हुए चेहरे को देखा। फिर बोली, “और…यह आश्रम?”</span>
</div>
<div class="class63">
<span class="class-0">“मैं ज़मीन वापस दे दूँगा लोगों की। दस जन की दी हुई चीज़ ‘धर्मादा’ होती है। इसे अकेला भोगने वाला कभी सुख-चैन से नहीं रह सकता।…और अब मुझसे पबलिक का काम नहीं हो सकेगा। जब पाटी ही टूट गई।…” वह बच्चों की तरह हिचकियाँ लेकर रोने लगा।</span>
</div>
<div class="class63">
<span class="class-0">कुसमी अपने गन्दे आंचल से गनपत के आँसू पोंछती हुई बोली–“रोइए मत।”</span>
</div>
<div class="class63">
<span class="class-0">गनपत ने कुसमी को छाती से चिपका लिया।…आह! पैंतीस साल के बाद औरत की छाती की गर्मी उसकी देह में पहली बार आँधी की तरह समा गई। उसने कुसमी के काले-काले ओठों को चूमने के लिए मुँह बढ़ाया किन्तु रुक गया।</span>
</div>
<div class="class63">
<span class="class-0">“नहीं कुसम, यहाँ नहीं…। यहाँ नहीं…चलो अपने घर। यहाँ एक क्षण भी रहने का मुझे अधिकार नहीं।</span>
</div>
<div class="class63">
<span class="class-0">कुसमी उठ खड़ी हुई। गनपत का हाथ पकड़कर उठाते हुए बोली, “चलो।”</span>
</div>
<div class="class63">
<span class="class-0">‘माँ! मैया! देख, कितनी मछली ले आया हूँ।”</span>
</div>
<div class="class63">
<span class="class-0">शोभित ने बाँस की टोकरी सामने रख दी। काली-काली मांगुर मछलियाँ झलमलाने लगीं।</span>
</div>
<div class="class63">
<span class="class-0">कुसमी बोली, “मछली का सगुन शुभ होता है।”</span>
</div>
<div class="class63">
<span class="class-0">गनपत हँसा।</span>
</div>
<div class="class63">
<span class="class-0">कुसमी ने अपने इकलौते जवान बेटे से कहा, “बबुआ, तुम काका को सहारा देकर ले चलो। मैं बिछावन समेटकर ले आती हूँ।”</span>
</div>
<div class="class63">
<span class="class-0">शोभित ने अपनी माँ का मुँह देखते हुए कहा, “कहाँ?”</span>
</div>
<div class="class63">
<span class="class-0">गनपत बोला, “जहाँ तुम्हारा जी चाहे बेटा!”</span>
</div>
<div class="class63">
<span class="class-0">गनपत ने एक बार उलटकर देखा। पाटी का झंडा बदरंग होकर भी फड़फड़ा रहा है, हवा में। उसे लगा कि वह खुद पाटी का झंडा है जिसे शोभित कन्धे पर ढोकर ले जा रहा है।…</span>
</div>
<div class="class810">●</div>
</body>
</html>
