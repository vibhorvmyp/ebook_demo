<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="hi" lang="hi">
<head>
<title>part0011</title>
<link rel="stylesheet" type="text/css" href="stylesheet.css" />
</head>
<body>
<div id="id_8c6summ7S1q73vOOM7gJog1506" class="class59">जलवा</div>
<div class="class61">
<span class="class1510">फ़ा</span>
तिमादि को भी देखूँगा और इस तरह देखूँगा, इसकी मैंने कल्पना भी नहीं की थी। इसलिए कुछ देर तक पटना मार्केट को स्वप्नलोक समझकर खोया-खोया-सा खड़ा रहा-जूते की दूकान पर।…बुरके से सिर-पैर तक ढकी दो महिलाएँ और साथ में नौ-दस साल की गुड़िया जैसी खूबसूरत लड़की। लड़की ने दुबारा पूछा–“मौसी पूछ रही हैं कि पटना कब आए आप?”</div>
<div class="class63">
<span class="class-0">दूकानदार ने रेज़गारी गिनते हुए कहा, ‘वह आप ही से पूछ रही है?”</span>
</div>
<div class="class63">
<span class="class-0">लड़की हँस पड़ी। बुरके के अन्दर भी हँसी खनकी।…परिचित हँसी! लड़की हँसी अपनी मौसी की किसी बात पर। बोली, “मेरी मौसी आपकी फ़ातिमादि हैं।”</span>
</div>
<div class="class63">
<span class="class-0">अब कत्थई रंग के बुरके के अन्दर से फ़ातिमा की चिर-परिचित बोली स्पष्ट सुनाई पड़ी-“सुनो, दिल्ली या बुम्बई में रहते हो?”</span>
</div>
<div class="class63">
<span class="class-0">“मैं पिछले दस साल से पटना में हूँ।”</span>
</div>
<div class="class63">
<span class="class-0">“अजब बात! पटना में ही, और कभी देखा नहीं?”</span>
</div>
<div class="class63">
<span class="class-0">“और आप…?” इतनी देर बाद मेरा होश लौटा मानो।</span>
</div>
<div class="class63">
<span class="class-0">मेरी बात को बीच में ही काटकर बुरकापोश फ़ातिमादि बोली, ‘मेरी छोड़ो। अपनी बताओ । शादी-वादी की?”</span>
</div>
<div class="class63">
<span class="class-0">मुझे सकपकाया देखकर वह बोली, “बाकरगंज गली में दानिशमंज़िल देखा है न? वहीं रहती हूँ। बहू को लेकर किसी दिन आओगे? कल ही आओ न, सुबह आठ बजे ।…”</span>
</div>
<div class="class63">
<span class="class-0">लड़की बोली, ‘कल सुबह आठ बजे तो हमीदा खाला के घर जाना है।”</span>
</div>
<div class="class63">
<span class="class-0">“ओ-ओ!…परसों आओ।”</span>
</div>
<div class="class63">
<span class="class-0">मेरे मुँह से अनायास ही निकल पड़ा, ‘प्रणाम!”</span>
</div>
<div class="class63">
<span class="class-0">“खुश रहो।”</span>
</div>
<div class="class63">
<span class="class-0">फ़ातिमादि को कभी ‘आदाब अर्ज’ नहीं कहा हमने। वह हमारे प्रणाम को कबूल कर हमेशा ‘खुश रहो’ कहकर आशीर्वाद देती। किन्तु फ़ातिमादि को इस तरह सिर से पैर तक ढका हुआ कभी नहीं देखा। उन दिनों भी नहीं, जब वह परिचितों की निगाहों से बचकर रहती थी।</span>
</div>
<div class="class63">
<span class="class-0">रात-भर नींद नहीं आई। आँखें मूंदते ही कत्थई रंग के बुरके में ढकी हुई छाया आकर खड़ी हो जाती।–एक जोड़ी जालीदार आँखें । लाख कोशिश करके भी बुरके को हटाकर फ़ातिमादि का चेहरा नहीं देख सकता…और झुंझलाकर आँखें खोल लेता।</span>
</div>
<div class="class63">
<span class="class-0">अपने घरवाले की लम्बी साँसों और छटपटाहट को देख-सुनकर कोई भी गृहिणी सशंक हो सकती है। मगर कथाकार की पत्नी जानती है कि कहानी गढ़ते समय उसका घरवाला इसी तरह बेवजह, बेकार, बेकरार हो लम्बी साँसें लेता करवटें बदलता है। अत: वह सुख से सोई रहती है।</span>
</div>
<div class="class63">
<span class="class-0">उस रात जगी हुई थी। पूछा, “तुमसे कभी फ़ातिमादि के बारे में कहा मैंने?”</span>
</div>
<div class="class63">
<span class="class-0">“नहीं तो? कौन फ़ातिमादि?”</span>
</div>
<div class="class63">
<span class="class-0">“एक कहानी की फ़ातिमादि।” बात को टालकर मैंने करवट ली।</span>
</div>
<div class="class63">
<span class="class-0">कहानी की फ़ातिमादि! अचरज हुआ कि फ़ातिमादि के बारे में अब तक अपनी पत्नी को कुछ क्यों नहीं सुनाया।…नहीं, अचरज की कोई बात नहीं। कट्टर सनातनी की बेटी और हिन्दूसभाइस्ट भाई की बहिन को जान-बूझकर ही मैंने कभी फ़ातिमादि की कोई बात नहीं बताई। डर था कि सुनकर मुँह बिदकाकर कुछ कह देगी। कहेगी–एबसर्ड!</span>
</div>
<div class="class63">
<span class="class-0">एबसर्ड नहीं, असाधारण!</span>
</div>
<div class="class63">
<span class="class-0">आज से छत्तीस साल पहले भी लोगों ने कहा था–एबनार्मल!…अधपगली!</span>
</div>
<div class="class63">
<span class="class-0">मेरा सौभाग्य कि मैंने इस असाधारण महिला को करीब से देखा है।</span>
</div>
<div class="class63">
<span class="class-0">…याद आती है 1930 की उस सभा की। स्कूल के पिछवाड़े में भारी भीड़। ठाकुरबाड़ी चबूतरे पर गाँधी टोपी पहने कई लोग बैठे थे। एक दस-ग्यारह साल की लड़की ‘लेक्चर’ दे रही थी। लड़की को पाजामा-कुरता पहने देख बहुत अचरज हुआ था। सुना, सोनपुर के मौलवी साहब की बेटी है। मौलवी साहब ख़िलाफ़त के समय से ही मोटिया पहनते हैं, चर्खा़ कातते हैं। सफेद पाजामा-कुरता पहने, कन्धे पर तिरंगा झण्डा लेकर खड़ी लड़की!</span>
</div>
<div class="class63">
<span class="class-0">…1934 के प्रलयंकारी भूकंप के बाद दूसरी बार देखा था। चार साल में ही काफी बड़ी दीख रही थी। महात्मा गाँधी भूकंप-पीड़ित क्षेत्र के दौरे पर आए थे। मंच पर गाँधीजी के पास खड़ी लड़की को पहचानने में कोई दिक्कत नहीं हुई थी…प्रार्थना सभा में कुरानशरीफ़ की आयतों का सस्वर पाठ करती हुई मौलवी साहब की बेटी । हाल ही में दो साल की सजा काटकर जेल से निकली है। कहते हैं गिरफ्तारी के समय पुलिस के डण्डे से बुरी तरह घायल हो गई थी।</span>
</div>
<div class="class63">
<span class="class-0">…1937 में तीसरी बार। निकट से देखने का पहला अवसर मिला। स्कूल के मैदान में जिला राजनैतिक सम्मेलन का आयोजन किया था। कांग्रेसी मिनिस्टरों के दिन थे। इसलिए स्कूल में ही प्रतिनिधियों के ठहरने की व्यवस्था की गई थी और स्कूल के बालचर कांग्रेस सेवादल के स्वयंसेवकों के साथ मिलकर काम कर रहे थे। सेवादल की जी.ओ.सी. ने मौलवी साहब की बेटी को पहली बार ‘फ़ातिमादि’ कहकर पुकारा था। उस सभा में प्रोफेसर अज़ीमाबादी की तकरीर के समय मुस्लिमलीगियों ने गड़बड़ी मचाने की कोशिश की। फ़ातिमादि लपककर मंच पर गई थीं। और उनकी तेज़ आवाज़ पण्डाल में गूंज उठी–“गद्दारो! शरम करो!”</span>
</div>
<div class="class63">
<span class="class-0">…और, 1943 में पाँच महीने तक दिन-रात उनके साथ रहना पड़ा। बनारस, लखनऊ, इलाहाबाद और गोरखपुर की गलियों में ‘आज़ाद दस्ता’ के क्रान्तिकारी कार्यक्रमों को लेकर अलख जगाने वाली फ़ातिमादि की तस्वीरें आँखों के आगे आती हैं, एक-एक कर।…गिरफ्तारी के समय पुलिस सार्जेण्ट की भद्दी गलियों के जवाब देते समय उनके चेहरे पर जो बिजली कौंधी थी, 1947 में हिन्दू-मुस्लिम दंगे के समय उपद्रवियों से जूझते समय उनके मुख-मण्डल पर जो आभा छाई रहती थी, उसको इस कत्थई रंग के बुरके ने कैसे ढक दिया? यह कैसे हुआ?</span>
</div>
<div class="class63">
<span class="class-0">…मैं उनके चेहरे पर पड़े परदे की चित्थी-चित्थी उड़ा देना चाहता हूँ, मैं फ़ातिमादि की सूरत देखना चाहता हूँ, और वह चीख़कर अपनी दोनों हथेलियों से अपना मुँह ढक लेती है–“नहीं-नहीं। ओजू!…अज़ीज़!…मेरा चेहरा मत देखो।…”</span>
</div>
<div class="class63">
<span class="class-0">सपना टूटने के बाद बहुत देर तक मैं चुपचाप पड़ा रहा। आल इंडिया रेडियो का ‘सिगनेचर टूयून’ शुरू हुआ। हठात्, मन में एक ख्याल आया–आकाशवाणी के ‘सिगनेचर टूयून’ को बदलने के लिए अब तक कोई ‘हंगामा’ क्यों नहीं हुआ? यह तो ‘अज़ान’ का सुर है।…वायलिन पर चढ़ती-उतरती नमाज़ की पुकार!</span>
</div>
<div class="class63">
<span class="class-0">दानिशमंज़िल की सीढ़ियों पर चढ़ते समय लगा, इस पुरानी इमारत की हर ईंट मुझे ताज्जुब-भरी निगाहों से देख रही है।</span>
</div>
<div class="class63">
<span class="class-0">“किससे मिलना है?”</span>
</div>
<div class="class63">
<span class="class-0">“फ़ातिमादि से।”</span>
</div>
<div class="class63">
<span class="class-0">“किससे ?”</span>
</div>
<div class="class63">
<span class="class-0">“फ़ातिमादि से।”</span>
</div>
<div class="class63">
<span class="class-0">सवाल पूछने वाला अचरज से बुत बना खड़ा रहता है। फिर बुदबुदाता है–“फ़ातिमादि!…”</span>
</div>
<div class="class63">
<span class="class-0">गुड़िया जैसी खुबसूरत लड़की हँसती हुई अति है, सलाम करती है, और कहती है, “मौसी पूछती है कि बहू को क्यों नहीं ले आए!”</span>
</div>
<div class="class63">
<span class="class-0">मैं समझ गया, फ़ातिमादि आज भी मेरे सामने नहीं आएँगी। आज भी इसी लड़की को बीच में रखकर बातें चलाएँगी।</span>
</div>
<div class="class63">
<span class="class-0">उधर कई कमरों के दरवाज़े ज़ोर से बन्द हुए। मद्धिम आवाज़ में बजते हुए रेडियो अचानक चुप हो गए। हवा में फिसफिसाहट और सरगोशियाँ।</span>
</div>
<div class="class63">
<span class="class-0">“सुना है अफ़साने लिखते हो!” चिक की आड़ से सवाल पूछा गया।</span>
</div>
<div class="class63">
<span class="class-0">फर्श पर बिछी फटी दरी की ओर देखते हुए मैंने जवाब दिया–“जी हाँ, झूठ बोलने की आदत को अब पेशा…”</span>
</div>
<div class="class63">
<span class="class-0">खिलखिलाहट सुनकर दानिशमंज़िल की कई खिड़कियाँ चरमराकर खुलीं। भुने हुए प्याज की गन्ध से कमरा भारी हो गया। और इसी गन्ध ने मेरे दिमाग में हाल की एक घटना की याद जगा दी।…एन.सी.सी. कैम्प के बावचखाने में ‘जहर-कातिल’ की शीशी के साथ पकड़े गए उस मुसलमान नौजवान का नाम क्या था?</span>
</div>
<div class="class63">
<span class="class-0">गुड़िया जैसी लड़की का नाम नग़मा है। वह एक प्याली चाय ले आई। मैं झूठ बोलना चाहता था, मगर बोल नहीं सका। चाय की प्याली हाथ में लेकर मैंने पूछा–“तो फ़ातिमादि…आप इतने दिन से…मेरा मतलब…आप न जाने कहाँ खी गई?”</span>
</div>
<div class="class63">
<span class="class-0">जवाब मिला, ‘बहू को लेकर कब आ रहे हो?”</span>
</div>
<div class="class63">
<span class="class-0">मैं आँखें मूँदकर चाय पी गया। मैं समझ गया, फ़ातिमादि मेरे सवाल का जवाब नहीं देना चाहतीं। मुझे अब थोड़ा सन्देह भी होने लगा, यह खातून हमारी फ़ातिमादि नहीं, कोई और है।</span>
</div>
<div class="class63">
<span class="class-0">मैं कुरसी छोड़कर उठा। नग़मा तश्तरी में पान ले आई। इस बार साफ़-साफ़ झूठ बोल गया, ‘मैं पान नहीं खाता।”</span>
</div>
<div class="class63">
<span class="class-0">चलते समय मैंने हिम्मत बाँधकर कह दिया, “माफ़ करें। मुझे लगता है, आप हमारी वह फ़ातिमादि नहीं…।</span>
</div>
<div class="class63">
<span class="class-0">“तुमने ठीक समझा है, अज़ीज़!”</span>
</div>
<div class="class63">
<span class="class-0">अज़ीज़? मैं फिर चौंका। याद आई, फ़ातिमादि मुझे अज़ीज़ नहीं, अज़ीज़ कहा करती थीं। मैं ख़ामोश खड़ा रहा और चिलमन के उस पार फिर एक खुली खिलखिलाहट खनक उठी।</span>
</div>
<div class="class63">
<span class="class-0">दानिशमंज़िल की सीढ़ियों से उतरते समय मुझे लगा, इस पुरानी इमारत की हर ईंट मुझे नफ़रतभरी निगाह से देख राही है।…मैं उस नौजवान का नाम याद करने की कोशिश करने लगा, जिसने एक हज़ार कैडेट के भोजन में ज़हर मिला दिया था।</span>
</div>
<div class="class63">
<span class="class-0">अमजदिया होटल के सामने दीवार पर एक उर्दू पोस्टर चिपकाया जा रहा है। मोटे हरफ़ों में लिखा हुआ है–‘नेशनलिस्ट-मुस्लिम कनवेन्शन मुर्दाबाद!…गद्दारों से होशियार!’</span>
</div>
<div class="class63">
<span class="class-0">उस नफ़रतअंगेज़ पोस्टर को पढ़कर एक मौलाना तैश में बड़बड़ाने लगा–“इन नद्दाफ के बच्चों ने रूई धुनना छोड़कर अब कोम को धुनना शुरू किया है। इन्हें सबक सिखाना होगा। नेशनलिस्ट के बच्चे!”</span>
</div>
<div class="class63">
<span class="class-0">मुझे मितली आने लगी। रिक्शा पर बैठकर मैंने अपनी नाड़ी पर उँगली रखी। दिल ज़ोर-ज़ोर से धड़कने लगा। पसीने से देह तर-बतर हो गई।…चाय के स्वाद में थोड़ी तुर्शी थी न?…दाहिनी ओर जनरल हास्पिटल है और बायीं ओर पुलिस चौकी। सोचने लगा, पहले किधर जाना ठीक होगा।</span>
</div>
<div class="class63">
<span class="class-0">किन्तु रिक्शावाले ने पूछा तो जवाब दिया, “राजेन्द्र नगर ले चलो।”</span>
</div>
<div class="class323">एक कहाणी-गोष्ठी में ‘नई-कहानी’, ‘आज कि कहानी’, ‘आने वाले कल की कहानी’ पर लगातार चार घण्टों तक चुपचाप वाद-विवाद सुनने के बाद सीधे घर लौटने की हिम्मत नहीं हुई। ऐसी हालत में गंगा के किनारे अथवा किसी बार में बैठकर ही अपने को ढूँढ़ना पड़ता है। लेकिन रिक्शावाले ने पूछा तो जवाब दिया, “राजेन्द्र नगर चलो।”</div>
<div class="class63">
<span class="class-0">गोल मार्केट के पास पहुँचकर हमेशा की तरह अपने फ्लैट और कमरे को दूर से ही देखा। अपने कमरे में रोशनी देखकर माथा ठनका–‘अब कहाँ जाएँगे!’</span>
</div>
<div class="class63">
<span class="class-0">दिल को कड़ा दिया–‘कोई भी हो, माफी माँग लुँगा। कोई बहाना बनाकर विदा कर दूँगा।’</span>
</div>
<div class="class63">
<span class="class-0">सीढ़ियों पर चढ़ते-चढ़ते मैंने सारी दुनिया की परेशानी ओढ़ ली। दुनिया से बेज़ार एक आदमी का मुखौटा चेहरे पर लगाकर दरवाज़ा खटखटाया। किन्तु दरवाज़ा खुला तो देखा पत्नी के मुखमण्डल पर खुशी की लाली बिखरी हुई है। मेरी लटकी हुई सूरत पर उसकी नज़र ही नहीं पड़ी। हुलसती हुई बोली, “कहो तो कौन आए हैं?”</span>
</div>
<div class="class63">
<span class="class-0">मुझे अवाक् होने का मौका नहीं मिला। हँसती-मुस्काती नग़मा ने आकर सलाम किया। पत्नी बोली, “ओ हो! तीन घण्टे से हम हँस रहे हैं।…तुम कहाँ थे?…और, तुम भी खूब हो! कभी बताया नहीं।”</span>
</div>
<div class="class63">
<span class="class-0">“क्या नहीं बतलाया ?” मैंने पूछा।</span>
</div>
<div class="class63">
<span class="class-0">“यही कि तुम हिन्दू नहीं मुसलमान हो!” मेरे कमरे से आवाज़ आई।</span>
</div>
<div class="class63">
<span class="class-0">देखा, फ़ातिमादि सारे फ्लैट को रोशन करके बैठी हैं। बुरका फ़र्श पर पड़ा हुआ है। बुरका नहीं, चित्थी और चीथड़े।</span>
</div>
<div class="class63">
<span class="class-0">“यह कैसे हुआ? किसने…?”</span>
</div>
<div class="class63">
<span class="class-0">पत्नी बोली, “और कौन…तुम्हारी दुलारी बेटी नौमी…जब तक बुरका नहीं उतारा, भौंकती रही। और जब बुरका उतारकर रखा तो दाँत से नोंच-नोंचकर छुट्टी कर दिया!”</span>
</div>
<div class="class63">
<span class="class-0">“वह है कहाँ?”</span>
</div>
<div class="class63">
<span class="class-0">देखा, फ़ातिमादि की गोद में आंचल के नीचे दुबककर बैठी है शैतान। कोई अपराध करने के बाद वह इसी तरह मुँह बनाकर बैठती है।</span>
</div>
<div class="class63">
<span class="class-0">“गोदी से उतरती ही नहीं। गुर्राती है।” नग़मा बोली।</span>
</div>
<div class="class63">
<span class="class-0">उन्नीस-बीस साल के बाद देखा, फ़ातिमादी जैसी की तैसी हैं। सिर्फ़, औंखो के पास कई नई रेखाएँ उभर गई हैं।</span>
</div>
<div class="class63">
<span class="class-0">पत्नी की हँसी छलक रही थी रह-रहकर। किस्सा सुनाने लगी–नौमी को बाँधकर मैंने दरवाज़ा खोला। इन्होंने पूछा, ‘अज़ीज़ हैं घर में?’ मैं बोली, ‘कौन अज़ीज़? अज़ीज़ नहीं, अजीत।’ तो बोलीं–‘अरे हाँ-हाँ, सुना है उसने अपने नाम का एक हरूफ़ बदलकर अपने को हिन्दू बना लिया है और एक बेचारी हिन्दू लड़की से शादी कर ली है।’ मैं तो अवाक्…!”</span>
</div>
<div class="class63">
<span class="class-0">“अच्छा! तो भाभीजान अब तक मुगालते में हैं। क्यों अज़ीज़? इस तरह किसी का धर्म बिगाड़ना कुफ्र नहीं तो और क्या? लेकिन मान गई तुमको। हो उस्ताद, बुतपरस्त बनने के बाद अपना देवता भी चुना तो एक ऐसे दाढ़ीवाले को जिसने कलमा पढ़कर…”</span>
</div>
<div class="class63">
<span class="class-0">उन्हें श्रीरामकृष्ण परमहंस देव की मूर्ति की ओर इस तरह इशारा करते देखकर हम सभी ठठाकर हँस पड़े।</span>
</div>
<div class="class63">
<span class="class-0">हँसी की हिलोरें थमीं तो मैंने पूछ लिया, “अच्छा, अब बताइए। आप कहाँ थीं? कहाँ हैं?”</span>
</div>
<div class="class63">
<span class="class-0">“कब्र में थी, कब्र में हूँ!”</span>
</div>
<div class="class63">
<span class="class-0">पत्नी रसोईघर में चली गई। मुझे लगा, अभी यह सवाल पूछना उचित नहीं हुआ।</span>
</div>
<div class="class63">
<span class="class-0">फातिमादि ने पूछा, “तुमने क्या सोचा था? पाकिस्तान चली गई है? है न?”</span>
</div>
<div class="class63">
<span class="class-0">“आपने पालिटिक्स क्यों छोड़…”</span>
</div>
<div class="class63">
<span class="class-0">“यह मुझसे क्यों पूछते हो? अपने उन नवाबज़ादों से कभी क्यों नहीं पूछा, जब रातोंरात ‘देश भगत’ बनकर कांग्रेस के खेमे में दाखिल हो गए…बग़ल में छुरी दबाकर! अपने नेताओं से क्यों नहीं जवाब तलब करते? कल तक गाँधी-जवाहर-पटेल को सरेआम गालियाँ देने वाले, कौमी झण्डे को जलाने वाले फिरकापरस्त लीगियों की इज्ज़तअफ़जाई की गई और मुल्क के लिए कटने-मिटने वालों को दूध की मक्खियों की तरह निकालकर फेंका!…तुम खुद अपने से यह सवाल क्यों नहीं पूछते?…” फ़ातिमादि का चेहरा लाल हो गया। मुझे खुशी हुई। मैंने टोका–“लेकिन, आपका इस तरह ख़ामोश हो जाना…”</span>
</div>
<div class="class63">
<span class="class-0">“खामोश?” लगा, सिंहनी तड़प उठी–“इन ज़ालिमों ने मुझ पर क्या-क्या कहर ढाए, यह तुम्हें क्या मालूम?… और हमने किस दरवाज़े की कुण्डी नहीं खटखटाई। मगर, दिल्ली से पटना तक के खुदावन्दों ने मुझे अक्ल की दवा करने की सलाह दी। शादी करके बच्चे पैदा करने की नसीहत दी। और आखिर में धमकियाँ…ओह…अजीज़।…”</span>
</div>
<div class="class63">
<span class="class-0">फ़ातिमादि का गला भर आया। पत्नी न जाने कब आकर खड़ी हो गई थी। बोली, “तुम भी अजब आदमी हो…।”</span>
</div>
<div class="class63">
<span class="class-0">नौमी, जो अब तक दुबककर बैठी थी, फ़ातिमादि के चेहरे को सूंघकर कुंई-कुंई करने लगी।</span>
</div>
<div class="class63">
<span class="class-0">“अब भी लोगों को होश नहीं हुआ है। इन्हें सिर्फ अपनी गद्दी की फिक्र है। देश जहन्नुम में जाए। इन्हें क्या?” फ़ातिमादि की बोली में गहरी पीड़ा उतर आई थी–“तुम…तुम…अफ़साने लिखते हो न?…याद है, आज़ादी के पहले जिन तरक्कीपसन्द अदीबों, नज़्मो और अफ़सानों में हिन्दू-मुस्लिम इत्तहाद की बातें,मानवता की दुहाई और न जाने क्या-क्या ठुँसी रहती थीं, आज़ादी के बाद अचानक उनकी बोलियाँ बन्द ही नहीं, बदल गईं…। अव्वाम की कसमें खाने वाले टुकुर-टुकुर देखते रहे और फ़िरकापरस्त अज़दहों ने पूरी कौम को लील लिया।…”</span>
</div>
<div class="class63">
<span class="class-0">पत्नी ने टीका–“फ़ातिमादि, खाना ठण्डा हो जाएगा।”</span>
</div>
<div class="class323">टाउनहाल में नेशनलिस्ट-मुस्लिम कान्फ्रेन्स की तैयारी धूमधाम से हो रही है। देश के कोने-कोने से प्रतिनिधियों के आने की खबरें छप रही हैं। और इन्हीं खबरों के साथ मोटी सुर्खियों में इस कान्फ्रेन्स की मुखालिफ़त के समाचार भी छपते हैं। रोज़ दोनों ओर से सैकड़ों नामों के साथ बयान शाया होते हैं।…विरोधियों का कहना है कि कोई गैरनेशनलिस्ट नहीं, सभी मुसलमान नेशनलिस्ट हैं। और अपने को नेशनलिस्ट कहने वाले खुलेआम कहते हैं कि पुराने मुस्लिमलीगियों के दिल-दिमाग में फ़िरकापरस्ती का जहर है। उन पर यकीन नहीं किया जा सकता। बहुत दिन से किसी राजनैतिक जलसे में शरीक नहीं हुआ था। किन्तु इस बार अपना ‘कर्तव्य’ समझकर इस सम्मेलन में सम्मिलित होने के लिए पहुँचा। किन्तु वहाँ का दृश्य देख फुटपाथ पर ही ठिठककर खड़ा रहा।</div>
<div class="class63">
<span class="class-0">टाउनहाल के सामने सड़क के दोनों ओर हज़ारों लोग खड़े नारे लगा रहे थे। गालियाँ, नारे और रह-रहकर रोड़े और पत्थरों की बौछार !</span>
</div>
<div class="class63">
<span class="class-0">पुलिस के सिपाही चुपचाप कतार बाँधकर खड़े थे, क्योंकि प्रदर्शनकारियों की रहनुमाई ‘कुलीन मुस्लिम’ नेताओं के साहबज़ादे और बड़े अफ़सरों के लड़के कर रहे थे। मुझे लगा, हम फिर सन् 1947 साल में लौट गए हैं। हवा में फिर वही जुगनू, वहीं नारे, वही नज्जारे, वही चेहरे!!</span>
</div>
<div class="class63">
<span class="class-0">“लेना! लेना! जा रहा है। काफ़िर का बच्चा!”</span>
</div>
<div class="class63">
<span class="class-0">“तड़तड़ाक। तड़तड़ाकू!”</span>
</div>
<div class="class63">
<span class="class-0">“यह रहा हरामखोर! मारो साले को!”</span>
</div>
<div class="class63">
<span class="class-0">“सुअर की औलाद!”</span>
</div>
<div class="class63">
<span class="class-0">“तड़तड़ाक”</span>
</div>
<div class="class63">
<span class="class-0">अब वे हर डेलीगेट को पकड़कर पीटने लगे। उत्तेजना की लहरें तेज़ होती गई। नारे, गालियों और रोड़ों की वर्षा ज़ोर-शोर से होने लगी।</span>
</div>
<div class="class63">
<span class="class-0">“महात्मा गाँधी की जय !”</span>
</div>
<div class="class63">
<span class="class-0">एक महीन किन्तु तेज़ आवाज़! हठात् सब कुछ रुक गया। लोगों ने देखा, अंजुमन इस्लामिया हॉल के प्रवेश द्वार–अब्दुल बारी दरवाज़ा–के सामने एक औरत खड़ी नारे लगा रही है।</span>
</div>
<div class="class63">
<span class="class-0">फ़ातिमादि! मुझे अपनी आँखों पर विश्वास नहीं हुआ। देखा, फ़ातिमादि ही हैं।</span>
</div>
<div class="class63">
<span class="class-0">“कौन है यह औरत!”</span>
</div>
<div class="class63">
<span class="class-0">“कोई हिन्दू…?”</span>
</div>
<div class="class63">
<span class="class-0">“अरे नहीं, पहचानते नहीं। यह वही कुतिया है…।”</span>
</div>
<div class="class63">
<span class="class-0">“फ़ातिमा!…साली फिर कहाँ से आ गई?”</span>
</div>
<div class="class63">
<span class="class-0">‘कुत्ती।”</span>
</div>
<div class="class63">
<span class="class-0">पागलों का एक जत्था नाचता, अश्लील गालियाँ देता हुआ फ़ातिमादि की ओर झपटा। फ़ातिमादि मुस्कराती खड़ी रही। देखते-ही-देखते दरिन्दों ने उनको ज़मीन पर पटक दिया और बाल पकड़कर घसीटना शुरू किया। दोनों ओर खड़ी भीड़ ने तालियाँ बजाई–शाबाश ! जब तक पुलिस के सिपाहियों की टुकड़ी पहुँचे उन्होंने फातिमादि के सभी कपड़े उतार लिए थे।…मैं इससे आगे और कुछ नहीं देख सका।</span>
</div>
<div class="class323">कई दिन के बाद बहुत हिम्मत बाँधकर हम दोनों अस्पताल में फ़ातिमादि को देखने पहुँचे।</div>
<div class="class63">
<span class="class-0">केबिन के दरवाज़े के पास ही नग़मा खड़ी मिली। हमें देखते ही बिलख-बिलखकर रोने लगी।</span>
</div>
<div class="class63">
<span class="class-0">“जानवरों ने फ़ातिमादि के चेहरे पर एसिड की शीशी उंड़ेल दी थी। चेहरा झुलसकर काला हो गया। एक आँख खराब हो गई।…हाथ की हड्डी टूट गई है।”</span>
</div>
<div class="class63">
<span class="class-0">आहट पाकर उनके ओठ थरथराए। शायद मुस्कराने की कोशिश कर रही हैं। फिर धीमे स्वर में बोलीं–“दुर पगला। यहाँ रोने आया है? जलवा देख।…भाभी। कल सूजी का ‘पायस’…क्या कहते हैं उसको…परमान्न…बनाकर ले आना। नौमी को भी साथ लाना।”</span>
</div>
<div class="class63">
<span class="class-0">फ़ातिमादि को कभी इस तरह देखूँगा, इसकी कल्पना भी नहीं की थी हमने।</span>
</div>
<div class="class810">●</div>
</body>
</html>
